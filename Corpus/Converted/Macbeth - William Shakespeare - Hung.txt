MACBETH.



MACBETH



* * *



SHAKSPERE SZÍNMŰVEI

FORDÍTJÁK TÖBBEN

BEVEZETÉSEKKEL ÉS JEGYZETEKKEL ELLÁTTA

CSIKY GERGELY

JAVÍTOTT KIADÁS

KÖZEL 600 ILLUSTRÁTIÓVAL

1886

BUDAPEST

KIADJA RÁTH MÓR



Készült az Internet Szolgáltatók Tanácsának támogatásával, az Arcanum Kft.CD-formátumú kiadványából





Shakespeare

MACBETH.

Fordította: SZÁSZ KÁROLY.





* * *



Tartalom

BEVEZETÉS

ELSŐ FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.

VI. SZÍN.

VII. SZÍN.

MÁSODIK FELVONÁS.

I. SZÍN.

II. SZÍN.

III. SZÍN.

IV. SZÍN.

HARMADIK FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.

VI. SZÍN.

NEGYEDIK FELVONÁS.

I. SZÍN.

II. SZÍN.

III. SZÍN.

ÖTÖDIK FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.

VI. SZÍN.

VII. SZÍN.



* * *



SZEMÉLYEK



Duncan, skót király.



Malcolm,

Donalbain, fiai.



Macbeth,

Banquo, hadvezérei.



Macduff,

Lenox,

Rosse,

Menteth,

Angus,

Cathness, skót thánok.



Fleance, Banquo fia.



Siward, Northumberland grófja, az angol hadak vezére.



Ifjú Siward, fia.



Seyton, tiszt; Macbeth kiséretében.



Macduff fiacskája.



Egy skót és



Egy angol orvos.



Egy százados.



Kapus.



Öreg ember.



Három gyilkos



Lady Macbeth.



Lady Macduff.



Lady Macbeth komornája



Hecate és



három boszorkány.



Lordok, urak, tisztek, katonák, szolgák, hírnökök és egyéb kiséret. Banquo szelleme és egyéb látmányok.





* * *





BEVEZETÉS


Macbeth az 1623-ki folio kiadásban jelent meg először nyomtatásban. Hogy mikor kerűlt színre, nem lehet biztosan megállapítani. Dr. Forman naplója bizonyítja, hogy a Globe-színházban 1610. ápril 20-án Macbeth előadását látta. Részletesen és naiv aprólékossággal mondja el a napló-író a darab meséjét, a miből azt lehet ugyan következtetni, hogy ő a darabot először látta, de nem azt, hogy általában akkor kerűlt volna először színre. A három királyság egyesülésére tett czélzás (IV. felv. I. szín) azt sejteti, hogy Macbeth származási ideje közelebb jár az 1603-ik évhez, s ebből, valamint egyéb ismertető jeleiből, melyeket a jegyzetekben bővebben fölemlítünk, e dráma születését az 1603-ik és 1606-ik év közé tehetjük.

„Shakspere szellemének legnagyobb munkája, a legmagasztosabb és leghatásosabb dráma, melyet a világ valaha látott”, a mint az angol Drake nevezi Macbethet, – Shakspere minden tragédiáját felülmúlja az egységes, hatalmas cselekvény, a gazdag költői szinezés, a felséges, merész, megrázó hang tekintetében. A többi tragédia közűl leginkább Othello-val lehet összehasonlítni. Mindkettőnek tárgya egy erős szenvedély: itt a féltékenység, amott a nagyravágyás. Mindkettőben látjuk a szenvedély születését, növekedését, gyarapodását, míg végre óriási nagyságában áll előttünk, hatalmába keríti az egész embert, s ellenállhatatlanúl, feltartóztatás nélkül ragadja a bűnre és bukásra, másoknak és önmagának megsemmisítésére. Mindkét dráma hősében a természet őserejét, a társadalmi finomítás által meg nem csökkentett férfiasságot látjuk, kik magasan felülemelkednek a közönségesség színvonalán, s kiknél az erény és bűn egyaránt nagyobb arányokat ölt. A ős anyagban, melyet a természet összehalmozott, roppant táplálékot talál a szenvedély tüze s óriási magasságra csapnak fel lángjai. Othello és Macbeth alakja kellett ahhoz, hogy megismerjük a féltékenység és nagyravágyás indulatainak nagyságát; mindent elpusztító elementáris erővel nyilatkoznak bennök e szenvedélyek, melyek kisebb szabású emberekben, egy Arnolpheban, egy Jourdain úrban, nevetségesek szoktak lenni.

Macbeth szenvedélye mint pusztító vihar vonúl végig szemünk előtt az egymást követő erőszakos események szilaj rohamában, s megfelelő előadásban soha sem tévesztheti el valóban megrázó, mélyen tragikus hatását. Ez magyarázza meg azon kiváló helyet, melyet az európai színpad történetében elfoglal. Magyarországban a régi színlapokon már e század elején, 1812-ben előfordul Macbeth, és többen próbálkoztak meg lefordításával. Kazinczy Ferenczen kívül, kinek fordítása kézirat maradt, Éder György német átdolgozás alapján fordította le; szintén német alapon készült Egressy Gábor fordítása, melyet eleinte a nemzeti színház használt. Midőn 1830-ban Shakspere műveinek gyűjteményes kiadására az első kisérlet történt, ennek első és utolsó kötete Macbeth volt, Döbrentei Gábor fordításában. „Érdemes munka mondja erről Greguss, nemcsak a fordítás gondos, az eredeti formájához ragaszkodó, nem ritkán erélyes és kifejező voltánál fogva, hanem azért is, mert minden szükséges tudni valóval egyben-másban az elégen túl is, föl van szerelve. A darab, színpadi tekintetekből, meg van kurtítva, de a kihagyott helyeket külön mellékletben megtaláljuk. A fordító a legjobb angol bírálók jegyzeteivel világosítja fel a szöveget, közli Holinshed krónikájának Duncan és Macbeth történetére vonatkozó részét, magyarázza Macbeth és Lady Macbeth indulatait az olvasó, de különösen a színjátszó számára, végűl pedig jellemzi Quin és Garrick jeles szinészeket.” – A Kisfaludy-társaság teljes Shakspere-kiadásában Szász Károly fordításában jelent meg; ugyanezt használja a nemzeti színház is 1867 óta.

Drámája tárgyát Shakspere Holinshed krónikájából (History of Scotland) merítette. Mint római drámáiban Plutarchot, úgy követi itt is lépésről lépésre forrását, egész jeleneteket, néha még a dialogokat is átvéve; s itt is, mint római drámáiban, fényes példáját nyújtja annak, hogyan élteti a költő ihlete a száraz eseményeket, színt és mozgást adva a tények halmazának, benső indokaikkal kötve össze a külső eseményeket, drámává emelve föl a történetet. Holinshed krónikájának alább következő részletei, egybehasonlítva a dráma megfelelő eseményeivel, szemlélhetővé teszik ez átalakulást.

„Nemsokára különös csoda történt – beszéli a krónikás – mely Skótországban sok bajnak lett szülő anyja. Történt, hogy Macbeth és Banquo Fores felé útaztak, hol akkoriban a király tanyázott, s minden kiséret nélkül haladtak erdőn és mezőn, midőn egyszerre egy erdei tisztás közepén három különös ruháju és vad külsejű asszony állt eléjök, kik egy régebbi világ teremtményeinek látszottak. Mialatt csodálkozva néztek reájuk, egyikük megszólalt és mondá: „Üdvözlégy Macbeth, Glammis thánja!” (mert atyja, Sinell halála által nem régen jutott e méltóságra.) A második így kiáltott: „Üdvözlégy Macbeth, Cawdor thánja!” A harmadik pedig mondá: „Üdvözlégy Macbeth, Skóczia leendő királya!” Erre így szólt Banquo: „Miféle asszonyok vagytok ti, kik irántam oly kevés kedvezést mutattok, holott társamnak legmagasabb méltóságokat, sőt királyságot is igértek, nekem pedig semmit?” „Igen,” felelt az első asszony, „nagyobb jótéteményt igérünk neked, mint neki; mert uralkodni fog ugyan, de szerencsétlen vége lesz és nem hagy hátra ivadékot; holott te nem fogsz ugyan uralkodni, de ivadékaid lesznek, kik megszakítás nélkül fognak uralkodni Skótország fölött.” Erre rögtön eltűntek szemök elől az asszonyok. Ezt Macbeth és Banquo eleinte csak a képzelet csalódásnak tartá, úgy hogy Banquo Macbethet tréfából Skóczia királyának, őt pedig Macbeth sok király atyjának szólítá. Később azonban általános lett a vélemény, hogy ez asszonyok vagy boszorkányok voltak, mintegy a sors istennői, vagy valamiféle nymphák vagy tündérek, kik jóstehetséggel bírtak, mert minden épen úgy történt, a mint előre mondták. Mert nemsokára, midőn Cawdor thánját felségárulás miatt Foresben kivégezték, javait és hivatalait a király bőkezüleg Macbethre ruházta…”

„A reá következő éjjel, estebéd után, Banquo tréfálva így szólt Macbethhez: „Nos, Macbeth, megkaptad, a mit a két testvér jósolt; még csak az hiányzik, a mit a harmadik igért.” Erre meghányta e dolgot fejében Macbeth, sőt gondolkozni kezdett, hogyan juthatna a királysághoz. De azt mondá magának, hogy egy ideig várnia kell, s ezt is meghozza az isteni gondviselés, mint a többit…”

„Nemsokára azonban történt, hogy Duncan király, kinek két fia volt nejétől, Siward northumberlandi gróf leányától, az idősebbet, kit Malcolmnak hivtak, Cumberland herczegévé tette, hogy ez által utódjává legyen halála után a trónon. Ez nagyon bántotta Macbethet, mert látta, hogy ez intézkedés meghiúsítja reményeit. (Mert az ország régi törvényei szerint ha az, kinek következnie kellett, nem volt elég idős a királyság átvételére, az foglalta el helyét, ki vérségre legközelebb állt hozzá.) Fontolgatni kezdé tehát, hogyan nyerhetné el erőszakkal a királyságot, s azt hivé, helyes oka van a visszavonásra, mert Duncan minden lehetőt megtett, hogy megfoszsza őt minden jogtól és igénytől, melylyel később talán birhatna a koronára…”

A három boszorkány szavai, melyeket előbb hallottatok, nagy mértékben buzdították; de még inkább bíztatta neje a király megtámadására, mert rendkívül nagyravágyó volt és kiolthatatlan vágy égeté a királyné czíme után. Végre tehát, miután közölte szándékát bizalmas barátaival, kik között Banquo volt az első, megölte a királyt Enuernsben, vagy mint némelyek mondják, Botgosuaneban, uralkodása hatodik évében. Ezután meghittjei által királylyá kiáltatta ki magát és Sconeba ment, hol általánosan megegyezéssel, ős szokás szerint reá ruházták a királyi méltóságot. Duncan holttestét először Elginebe vitték és ott királyi módon eltemették; később azonban elvitték innen és Colmekillbe szállították, hol őseinek sírboltjába helyezték urunk születése után az 1046-ik évben…”

„Malcolme Cammore és Donald Bane, Duncan fiai, életöket féltve (mert jól tudták, hogy Macbeth trónja megerősítése végett üldözni fogja őket,) Cumberlandba menekültek, hol Malcolm egész addig maradt, míg szent Edvárd, Etheldred fia, vissza hódította Angliát a dánoktól; és ez Edvárd a legbarátságosabb módon fogadta Malcolmot. Donald pedig átment Irlandba, hol ez ország királya a legszívesebben fogadta…”

„Macbeth uralkodása eleinte üdvösnek látszott, de nemsokára megmutatta valódi mivoltát, midőn igazság helyett kegyetlenséget gyakorolt. Mert a lelkiismereti furdalás (mint minden zsarnokot és jogtalan bitorlót) folytonos félelemben tartá, hogy számára is azon kehely készül, melyet ő nyújtott elődjének. A boszorkányok szavai sem mentek ki elméjéből, kik midőn neki igérték a királyságot, azt egyszersmind Banquo ivadékának is megigérték. Meghítta hát Banquot, Fleance nevű fiával, estebédre, melyet számukra készített. Itt Macbeth szándéka szerint mindkettőt rögtöni halálnak kellett érni bizonyos gyilkosok kezétől, kiket e czélra felbérelt, megparancsolván nekik, hogy Banquot és fiát a palotán kívül, midőn házukba visszatérnek, megöljék, nehogy az ő háza rossz hírbe jusson és ő annak idején igazolhassa magát, ha valamivel vádolnák vagy valami gyanú támadna ellene…”

„De az éjjeli homály védelme alatt úgy történt, hogy míg az atyát megölték, a fiú a mindenható Isten segítségével, ki őt jobb szerencsére tartá fel, megmenekült e veszélytől…”

„Macbeth kényszeríté thánjait, hogy részt vegyenek a Dunsinane vár építésében, Macduff azonban nem engedelmeskedett e parancsnak, s Macbeth haragra gyuladt e miatt. Nem is vesztette el elméjéből a nevezett Macduffot, vagy mert igen nagynak tartá hatalmát, vagy mert bizonyos varázslóktól, kiknek szavára sokat tartott, azt hallá, hogy őrizkedjék Macdufftól, ki az alkalmas időt keresi megbuktatására. És bizonyára meg is ölette volna Macduffot, ha egy bizonyos boszorkány, kinek szavára igen sokat adott, meg nem jósolja neki, hogy soha sem fogja anyaszülte férfiú megölni, s le sem győzhetik, míg a birnanei erdő meg nem indul Dunsinane ellen…”

„E jövendölés minden félelmet kiűzött Macbeth szívéből, mert meggyőződött, hogy kedve szerint cselekedhetik, a nélkül, hogy büntetéstől kellene tartania; mivel az egyik jóslat szerint lehetetlennek tartá, hogy őt valaki megölje, a másik szerint, hogy legyőzhetik. E csalárd remény sok kegyetlenségre és alattvalóinak erőszakos elnyomására csábítá. Végre rászánta magát Macduff, hogy életének megmentése végett Angliába meneküljön és Malcolmnak segédkezet nyújtson a skót korona visszaszerzésében. De ezt nem végzé elég titokban, mert Macbeth tudomást nyert róla. Hiszen a királyoknak, mint mondják, oly éles szemük van, mint a hiúznak, és oly nagy füleik, mint Midasnak. Mert Macbeth minden nemes házánál bérében tartott egy vagy más embert, ki minden tudtára adott, a mit ott mondtak vagy tettek, és e kémkedés által leigázta országa nemeseinek legnagyobb részét…”

„Nemsokára, hogy megtudta, hova ment Macduff, nagy sereggel gyorsan Fife ellen vonult s ostrom alá vette a várat, hol Macduff lakott, remélve, hogy ott fogja találni. A kik a házban laktak, minden ellenállás nélkül kinyitották a kapukat és bebocsátották, nem gondolva semmi rosszra. Mindennek daczára a legkegyetlenebb módon megölette Macduff nejét és gyermekeit, mindazokkal együtt, kiket a házban talált. Macduff javait is lefoglalta, őt magát árulónak nyilvánította és száműzte országának minden részéből. Macduff azonban már megmenekült a veszélytől és Angliába ment Malcolme Cammorehoz, megkisérlendő, mily segítséget nyerhet támogatásától, hogy neje, gyermekei és barátjai kegyetlen meggyilkolását megbosszúlja.…”

„Malcolmhoz érkezve lefesté előtte, mily nagy nyomorba sülyedt Skóczia a zsarnok Macbeth borzasztó kegyetlenségei miatt. Népe azért halálosan gyűlöli és semmit sem kiván oly forrón, mint megszabadulni a rabszolgaság ez elviselhetetlen igájától. Midőn Malcolm hallá Macduff szavait, melyeket fájdalmas hangon monda el, mély sóhajra fakadt hazájának szomorú sorsa fölött, mire Macduff a legkomolyabb szavakkal sürgeté, szabadítsa meg a skót népet ily kegyetlen és vérengző zsarnoktól, minőnek Macbeth annyi tette által mutatta magát. Könnyű feladat lenne ez reá nézve, nemcsak jogára való tekintetből, hanem azért is, mert a nép komolyan kivánkozik bosszút állni a sok kegyetlenségért, melyet Macbeth rossz uralkodása és erőszakoskodásai miatt naponkint szenvedni kénytelen. Ámbár Malcolmot nagyon elszomorítá honának sorsa, melyet Macduff előtte lefestett, mégis félt, hogy Macduff nem becsületes szándékkal beszél, vagy hogy Macbeth küldte őt; azért tovább is ki akarta fürkészni, tetteté magát és így felelt: „Valóban nagyon elszomorít skót hazánk boldogtalansága; de jóllehet őszintén vágyódom, mégsem vagyok rá alkalmas bizonyos gyógyíthatatlan bűnök miatt, melyek fölöttem uralkodnak. Először is oly mértéktelenűl kéjvágyó és érzéki vagyok, hogy ha Skóczia királyává lennék, minden szüzet és asszonyt megbecstelenítnék, úgy hogy mértéktelenségem reátok nézve még elviselhetetlenebb lenne, mint Macbeth véres zsarnoksága.” Erre így felelt Macduff: „Ez mindenesetre igen nagy hiba, mert sok nemes fejedelem és király vesztette el életét és trónját miatta; mindazonáltal elég asszony van Skócziában, és azért kövesd tanácsomat. Légy királylyá, s én oly óvatosan fogom az ügyet vinni, hogy titokban kielégítheted vágyadat a nélkül, hogy valaki észrevenné.” Erre így szólt Malcolm: „A legpénzvágyóbb teremtés vagyok a földön, és ha király lennék, mindenféle útat-módot keresnék földek és javak szerzésére, és a skót nemesek legnagyobb részét hamis vádak által veszélybe dönteném, hogy földjeiket, javaikat és birtokaikat magamávé tegyem. Hagyj tehát ott, a hol vagyok, mert ha az ország királyává lennék, kiolthatatlan kincsvágyam olyan lenne, hogy mostani bajotokat még elviselhetőnek találnátok a határtalan erőszakkal szemben, melyet megjelenésem vinne közétek.” Macduff erre így felelt: „Ez sokkal rosszabb hiba, mint az előbbi, mert a kapzsiság gyökere minden bajnak, és e bűn miatt bukott meg királyaink legnagyobb része. De mégis fogadd tanácsomat s vedd el a koronát; van elég arany és kincs Skócziában, hogy kapzsiságodat kielégítse.” Erre ismét felelt Malcolm: „Továbbá hajlandó vagyok a képmutatásra, hazugságra és a csalás minden más nemére, úgy hogy semmiben sincs annyi örömem, mint elámítni és megcsalni azokat, a kik bizalommal és hittel viseltetnek irántam és szavaim iránt. És ha semmi sem való inkább a fejedelemhez, mint állhatatosság, igazság, hűség és más nemes erények, melyek az őszinteségben gyökereznek, akkor láthatod, mennyire képtelen vagyok én az uralkodásra, és ha van módod minden egyéb bűnöm elfojtására vagy elrejtésére, kérlek, találj módot, hogy ezt is megszűntethesd, mint a többit.” Erre így szólt Macduff: „Ez a legrosszabb valamennyi közt, azért elhagylak és mondom: Oh ti boldogtalan, sajnálatra méltó skótok, kik annyi és oly sokféle bajba sülyedtetek, melyeknek egyike rosszabb a másiknál! Van egy gonosz és átkozott zsarnokotok, ki jog nélkül uralkodik fölöttetek, kegyetlenségével elnyomva titeket; de az, kinek joga van a koronára, oly tele van az angolok minden aljasságával és bűnével, hogy nem méltó a trónra; mert saját vallomása szerint nemcsak kapzsi és kiolthatatlan kéjvágyó, hanem csalfa is, mint az áruló, s egy szavának sem lehet hinni. Isten veled Skóczia! most már örökre száműzöttnek tekintem magamat, vígasztalás és segítség nélkül!” És e szavakkal keserű könyek gördültek végig arczán. Végre, midőn távozni akart, Malcolm visszatartá karjánál fogva és mondá: „Légy nyugodt, Macduff, mert a nevezett bűnök egyikével sem birok, s csak játszottam veled, hogy próbára tegyelek. Mert már többször akart Macbeth ily módon hálójába kerítni; de mennél kevésbbé mutattam hajlandóságot kérésed teljesítésére, annál inkább fogok igyekezni végrehajtásában.” Erre átölelték egymást, kölcsönösen hűséget igértek egymásnak, és tanácskozni kezdtek, hogy lehetne legjobban czélt érniök…”

Végre a katasztrófát így adja elő a krónikás: „Ugyanazon időben Malcolm oly nagy kegybe jutott Edvárd királynál, hogy az öreg Siwardot, a northumberlandi grófot tízezer emberrel Skócziába küldte vele, hogy ott országának visszaszerzésében segítségére legyen… Miután e hír elterjedt Skócziában, a nemesek két pártra oszlottak, melyeknek egyike Macbeth, másika Malcolm részén állt. Ebből gyakran apróbb összeütközések támadtak; mert a kik Malcolm pártján voltak, nem akartak ellenségeikkel nyílt mezőn találkozni, mielőtt Angliából segítség érkezik. De midőn Macbeth látta, hogy ellenségeinek hatalma növekszik az angol segély által, melyet Malcolm küld, visszavonult Fifeba, hogy a dunsinanei vár megerősített táborába zárkózzék és ellenségeivel harczra szálljon, ha üldöznék; ámbár barátjai azt tanácsolták, hogy vagy egyezzék ki Malcolmmal, vagy sietve meneküljön a szigetekre s vigye magával kincsét, hogy nehány országnagyot részére bírjon, és idegeneket is nyerhessen meg, kikben inkább megbízhatik, mint saját alattvalóiban, kik napról-napra elpártoltak tőle. De annyira bízott a jövendölésekben, hogy győzhetetlennek hivé magát, míg a birnanei erdő Dunsinaneba nem egy; épen úgy nem hivé, hogy valaha ember megölhesse, ki asszonytól született…”

„Malcolm gyorsan üldözé Macbethet és a csata előtti éjjelen a birnanei erdőbe érkezett, s midőn serege ott egy ideig pihent és felüdült, minden embernek megparancsolá, hogy az erdő valamelyik fájáról oly nagy ágat vegyen kezébe, a milyent csak elbírhat, hogy másnap reggel tömör sorban és nem láttatva az ellenség közelébe jussanak… Reggel, midőn Macbeth ily módon látta őket közelegni, először csodálkozott, végre azonban eszébe jutott a jövendölés, melyet sok idő előtt hallott, és hogy most beteljesűl a birnanei erdő vándorlása… Mindamellett csatarendbe állítá embereit és bátorságra inté őket; de midőn ellenségei eldobták az ágakat és Macbeth látta nagy számukat, gyors futásnak eredt, és Macduff nagy gyűlölettel üldözé, míg Lunfannainebe érkezett. Macbeth látva, hogy Macduff szorosan sarkában van, leugrott lováról és mondá: „Mit jelent ez, áruló, hogy ily hiábavaló módon üldözöl, mert az én sorsom nem az, hogy anyaszülte teremtés kezeitől essem el; jer hát és vedd jutalmadat, melyet gonoszságaiddal megérdemeltél.” És ezzel fölemelte kardját, hogy megölje. Macduff azonban leugrott lováról, feléje ment, s kezében tartva a meztelen kardot, így felelt: „Igaz, Macbeth, és most véget fog érni telhetetlen kegyetlenséged. Én vagyok az, ki nem születtem anyámtól, hanem testéből vágtak ki.” Erre hozzálépett és lesújtotta. Azután levágta fejét vállairól, póznára tűzte és Malcolmhoz vitte… Ez volt Macbeth vége, miután tizennégy évig uralkodott Skócziában.”





ELSŐ FELVONÁS.


I. SZÍN.


Nyilt tér.



Dörgés, villámlás. Három boszorkány jő.

1. BOSZORKÁNY.

Mikor jőjünk össze hárman:

Dörgés-, villám-, záporában?

2. BOSZORKÁNY.

Mikor a vész elviharz:

S vesztve s nyerve lész a harcz.

3. BOSZORKÁNY.

Meg lesz nap-lementig az!

1. BOSZORKÁNY.

S hol a hely –?

2. BOSZORKÁNY.

A fenyér. –

3. BOSZORKÁNY.

Macbeth is oda ér.

1. BOSZORKÁNY.

Szürke macska, mék már!

2. BOSZORKÁNY.

Béka szólít –

3. BOSZORKÁNY.

Mindjár’!

MIND.

Szép a rút és rút a szép.

Rajta! köd- s homályba szét! (Eltűnnek.)





II. SZÍN.


Táborhely, Fores alatt.



A szín mögött csatazaj. Duncan király, Malcolm, Donalbain, Lenox, Kiséret, jönnek s egy sebesült Századossal találkoznak.

DUNCAN.

Mi véres ember ez! úgy nézem őt:

Hírt adhat arról, hogy miképen áll

A lázadás?

MALCOLM.

Ez ép a tiszt, ki vas

Karával egy ellen csapat közűl

Engem kivágott. – Üdv, vitéz barátom!

Azt kérdi a király: hogy állt a harcz,

Mikor te ott hagyád?

SZÁZADOS.

Még kétesen;

Fáradt úszók gyanánt, buktatni kik

Egymást hiába küzdenek. A bősz

Macdonwaldnak (az ám a pártütő!

Mert született gazság egész raja

Zsibong körűle, azzá tenni őt –)

Nyugat felől a Kernek s Galloglassok

Jöttek segélyre; – s a szerencse is

Mosolya átkozott ügyére, s szintén

A lázadó rimája lőn; Hiába!

Macbeth a hős, (méltó e névre!) – meg-

Vetvén a szerencsét – vont karddal, melyen

Véres halál füstölge, – mint a harcz

kedvencze tört a nyomorúltig útat;

S nem üdvözölve, el se búcsuzott,

Míg köldökétől állig nem hasítá,

És várfalunkra nem tűzé fejét.

DUNCAN.

Óh, hős rokon! nemes lovag!

SZÁZADOS.

De mint ha

Onnan, hol a nap kél, hajótörő

Vészfellegek dörögve tornyosúlnak:

Úgy jött, a honnan jót vártunk, gonosz.

Halld, Skócziának királya, halld! alig

Űzé a jog, vitéz aczéllal, a

Gyors lábu Kerneket veszett futásba:

Midőn Norvég királya, élve a

Jó alkalommal, tiszta fegyverét

S pihent hadát reánk veté.

DUNCAN.

Derék

Vezéreinket: Banquot s Macbethet

Nem csüggeszté ez?

SZÁZADOS.

Mint veréb a sast?

Vagy nyúl oroszlánt! Nem mondok nagyot,

De olyanok voltak, mint kétszeres

Töltésű ágyúk; s kétszer kétszeres

Dühvel csapának a Norvégra. – Én

– Ha csak friss vérbe megfürödni, vagy

Új Golgotát emelni nem vala

Czéljok: nem is tudom –

Alélt vagyok, sebem segélyt kiált.

DUNCAN.

Szód mint sebed becsűletedre vál,

Jó bajnok! – Orvoshoz vigyétek őt.

(A százados kivezettetik.)

Rosse és Angus jönnek.

Ki jő emiatt?

MALCOLM.

A hősi Rosse thán.

DUNCAN.

S minő sietség néz ki a szeméből,

Mint a ki nagy csodákat hoz hirül.

ROSSE.

Üdv a királynak!

DUNCAN.

Honnan jösz, nemes thán?

ROSSE.

Fife-ból, királyom, hol norvégi zászlók

Lengnek a légben s hűsen legyezik

Népünket. A Norvég király maga

Töménytelen haddal s az áruló

Cawdori thántól támogatva, kezdé

A bősz csatát; míg Macbethünk szilárd-

Bizton, Bellóna vőlegényeként

Csapott reája, nem alább való

Erővel; ott kárt kárra, bősz aczélt

Aczélba vágva, megtöré azok

Kevély daczát; – egy szóval, a miénk

A győzelem; –

DUNCAN.

Minő szerencse!

ROSSE.

Úgy hogy

Swenó király most békeért könyörg;

De holtjait nem engedők hogy el-

Temesse, míg Szent-Colmba tízezer

Dollárt le nem tett a kincstárnak.

DUNCAN.

Hah!

E gaz Cawdor se csalja már tovább

Szivünk bizalmát! – Menj s kiáltsd, hogy ő már

Halott – s köszöntsd czímével Macbethet!

ROSSE.

Felség, megyek.

DUNCAN.

Mit ő veszíte, Macbeth nyerte meg!

(Mind el.)





III. SZÍN.


Dörgés. A három boszorkány jő.

1. BOSZORKÁNY.

Vén hugom, hol útazol?

2. BOSZORKÁNY.

Disznót öldöstem.

3. BOSZORKÁNY.

S te hol?

1. BOSZORKÁNY.

Egy hajósné, kötényében,

Láttam, gesztenyét rejteget.

Rágta, rágta, s csemcsegett.

Mondtam: adj belőle nékem, –

De a hájas: „hess, boszorkány!”

Ordított, hogy fért a torkán.

– Ura, Aleppo felé ment

Csolnakán, de egy-szitában,

– Farkatlan patkány formában –

Majd utána evezek.

Ott leszek! ott leszek!

2. BOSZORKÁNY.

Kell egy szél? he?

1. BOSZORKÁNY.

Ide véle!

3. BOSZORKÁNY.

Mást meg én.

1. BOSZORKÁNY.

Jó! a többi már enyém;

S merre fújnak, mind a partok!

Ismerem mind, s arra tartok;

Minden zúg s sziget enyém:

El nem bú végetlenén!

Megszárítom, mint a szénát!

Hétszer-hét nap éjjelén át

Le nem húnyja szeme héját.

Kilenczszer-kilencz napig

Sorvad, fűl, nem nyughatik.

S bár hajóstul el nem veszhet:

Majd megtánczol! – Nézd csak eztet!

2. BOSZORKÁNY.

Mutasd, mutasd!

1. BOSZORKÁNY.

Hajó-tört halász hüvelyke,

Sírját ki a mélybe’ lelte.

Ezzel verem meg az útast!

(Dobszó hallik.)

3. BOSZORKÁNY.

Ha! dobok, dobok!

Macbeth jő, az út dobog!

HÁRMAN.

(összefogózva forognak, énekelnek).

Mi sors-testvérek szűntelen

A földön át, a tengeren,

Forgunk körül, körül, körül…

Hármat felém, hármat feléd, –

Még hármat, így kilencz! – elég!

Kész a bűbáj! hahó megállj!

Macbeth és Banquo jönnek.

MACBETH.

Nem láttam még ily szörnyű s szép napot.

BANQUO.

Mily messzi van Fores még? Mik ezek?

Minő aszottak s bősz külsőjüek?

Nem olyanok, mint föld lakói, bár

A földön állnak. – Élők vagytok-e?

Kérdhet-e ember? – Mintha értenék:

Egyszerre vézna újját mind aszott

Ajkára nyomja. – Nőknek látszotok:

De szőrös állotok nem engedi,

Hogy annak tartsalak.

MACBETH.

Beszéljetek,

Ha szólni tudtok, kik vagytok?

1. BOSZORKÁNY.

Üdv Macbeth! Üdv Glamis thánjának! üdv!



2. BOSZORKÁNY.

Üdv Macbeth! Üdv Cawdor thánjának! üdv!

3. BOSZORKÁNY.

Üdv Macbeth! Üdv, leendő királynak! üdv!

BANQUO.

Miért riadsz meg? félsz attól, mi oly

Dicsően hangzik? És ti, szóljatok,

Az igazság nevében! – lényetek

Káprázat-e, vagy az: minek mutat?

Hős társamat, jelen kegy és királyi

Jövő reményivel köszöntitek,

Mi őt im elragadja! És nekem

Egy szavatok sincs? De ha csakugyan

Beláttok az idő vetésibe,

Hogy mely mag erjed s nő, – melyik vesz el,

Csak szóljatok: ki sem kérem, se’ félem

Se’ kedvezéstek’, sem haragtokat!

1. BOSZORKÁNY.

Üdv!

2. BOSZORKÁNY.

Üdv!

1. BOSZORKÁNY.

Kisebb leszesz, mint Macbeth és nagyobb!

2. BOSZORKÁNY.

Nem oly szerencsés, mégis boldogabb!

3. BOSZORKÁNY.

Királyok atyja, – bár magad nem az!

Üdv hát tinektek Macbeth, Banquo, üdv!

1. BOSZORKÁNY.

Üdv Banquo, Macbeth üdv!

MACBETH.

Hó! Félig szólók, többet mondjatok!

Meghalt Sinel – s így Glamis thánja lettem –

De Cawdoré hogy’? Cawdor thánja él,

S a dolga jól megy! hogy király legyek:

Csak úgy kívül van minden hitelen, mint

Hogy Cawdor thánja; honnan – szóljatok! –

Vevétek e csodás hírt? vagy miért

Álljátok útunk’ e sivár fenyéren

Ily jós-igékkel? – szólj hát, kényszerítlek!

(A boszorkányok eltűnnek.)

BANQUO.

Földnek mint víznek vannak buboréki;

Azok közűl valók ezek. – Hová

Levének el?

MACBETH.

A légbe! A mi imént

Testtel bírónak látszék: mint lehellet

Olvadt a szélbe. – Álltak volna bár meg!

BANQUO.

S itt voltak-e, kikről szólunk, valóban?

Vagy bódító gyökért evénk talán,

Mely elménket foglyul vivé?

MACBETH.

Magod király lesz –

BANQUO.

Te magad lészsz király.

MACBETH.

És Cawdor thánja. Nem hangzott-e így?

BANQUO.

De szórul-szóra épen így! – ki jő?

Rosse és Angus jönnek.

ROSSE.

Örvendve vette hírül a király,

Győzelmedet Macbeth, s olvasva, mint

Koczkáztatád saját személyedet,

Habozva küzd: melyik dicsőbb, csodásb,

Te-é vagy ő? s erről nem szólva: – még

Az nap megint – követve léptidet,

Norvég király bősz serge közt talál,

Hol ten-kezed sötét halál müvétől

Meg nem riadva vívsz. – Mint jégeső,

Futár futárra oly sűrűn jöve:

Mindannyi hőstettid hírét hozá

S önté elébe.

ANGUS.

Minket a király

Köszönettel küld; nem díj ez, de csak

Hogy ő hozzá vigyünk.

ROSSE.

Nagyobb kegyek

Előlegéül, meghagyá nekem,

Hogy Cawdor thánjául köszöntselek –

Légy hát e czímmel üdvözölve, – az

Tied, nemes thán!

BANQUO.

Hah! az ördög is

Szólhat valót?

MACBETH.

De Cawdor thánja él,

Mért adtok én rám kölcsönzött ruhát?

ANGUS.

Él még, ki thán volt; ám nagy súlyu vád

nyom életén, mit eljátszott büne.

A norvéggal szövetkezett-e; vagy

Kezökre játszék, s födözet gyanánt volt

A lázadóknak; vagy mind kétfelől

Munkálta honja vesztét –? nem tudom.

Csak hogy kisütve rá s bevallva már

A főben járó árulás.

MACBETH.

Glamis

És Cawdor: – hátra még a legnagyobb!

– Hálám vegyétek fáradozástokért!

S te nem hiszed, hogy gyermekid királyok

Lesznek, holott nem mást igértek, ép’

Azok nekik, kik Cawdor thánjaul

Üdvöztek engem.

BANQUO.

Abba bízva, még

A koronára is gyúlhat vágyad, e

Thánság fölött. – De néha, – különös! –

Csak hogy veszélybe csaljon, a gonosz

Szellem valót mond; szép ártatlanul

Játékba visz, de a komoly valónál

Örvénybe dönt. – Egy szóra rokonim!

MACBETH.

Kettő betelt már: kedvező elő-

Játékok a királyi fődarabhoz.

– Urak, köszönöm. – E föld fölötti intés

Rossz nem lehet; jó nem lehet: – Ha rossz,

Miért ad a sikerre foglalót,

Valóval kezdve? im Cawdor vagyok!

Ha jó: miért győz rajtam a kisértet,

Hogy égnek áll hajam, szörny-képitől

S higgadt szivem bordáimon vadul

Természetlen dörömböl! A való

Félelminél a képzelt rém nagyobb;

Ez eszme, melyben még a gyilkolás csak

Agyrém, valómat úgy megrenditi,

Hogy léterőm mind képzeletbe fúl,

S előtte semmi sincs: csak a mi nincs!

BANQUO.

Nézzétek őt, mikép rajong!



MACBETH.

A sors,

Ha akar királynak: jó, tegyen királylyá!

De úgy, hogy én ne is mozduljak érte.

BANQUO.

Új rangja még, mint idegen ruha

Áll rajta, mely csak hosszú viseléssel

Simul a testhez.

MACBETH.

Jőjön, a mi jő!

Nap s óra eljár, bár mi rossz idő.

BANQUO.

Nemes Macbeth reád várunk csupán.

MACBETH.

Bocsássatok meg: dúlt agyam’, feledt

Dolgok gyötörték; ám jóságtokat

Oly lapra jegyzém, jó urak, melyet

Naponként forgatok. Most a királyhoz!

(Banquohoz) Forgasd eszedben a történteket,

S ha több időnk lesz – addig fontra vetve –

Szóljunk felőle nyíltan, szabadon!

BANQUO.

Jó lesz!

MACBETH.

Addig, – elég. Jerünk barátim.

(Mind el.)





IV. SZÍN.


Fores. Szoba a palotában.



Harsonák. Duncan, Malcolm, Donalbain, Lenon, Kiséret jönnek.

DUNCAN.

Kivégezték Cawdort? vagy biztosim

Se’ jöttek vissza még?

MALCOLM.

Felséges úr,

Nem tértek vissza még, de szóltam egy

Olyannak, a ki halni látta őt.

Azt mondta: hogy bevallva árulását

Esdekle felséged bocsánatáért

S bűnbánva halt meg. Semmit éltiben

Ne végze oly jól, mint e búcsuját.

Úgy halt meg ő, mint a ki a halált

Jól betanulta: hogy mi legbecsesb,

Mint semmiséget, könnyen dobja el.

DUNCAN.

Nincs tudomány: a lélek alkatát

Az arczbul eltalálni; – ebben én

Feltétlenűl bízám s –

Macbeth, Banquo, Rosse, Angus, jönnek.

Nemes rokon!

Hálátlanságom épen most nagyon

Nyomá szivem; mert oly előre vagy:

Hogy bár mi gyors szárnyú a jutalom,

Utól nem érhet. Vajha érdemelnél

Kevesbet: úgy díj, s hálaszóm, talán

Fölérni birná; – így nem mondhatok mást:

Több tartozásom, mint se’ mindenem

Elég lehetne azt letörlenem!

MACBETH.

Hűség s szolgálat: mikkel tartozám,

Magok jutalma. Felségedre csak

Szolgálatink elfogadása néz;

S szolgálatink; a trón és korona

Fiai és cselédi, – kik csupán

A tartozót tevék, ha mind, a mit

Felségedért s javára tenni birtak,

Hűn megtevék.

DUNCAN.

Jövel szívemre hát!

Itt ültetélek el s tenyészeted

És virulásod főgondom leszen!

– Hős Banquo, érdemed sem áll utóbb,

Elismerése sem leend kisebb.

Jőj, hadd ölellek, így, szivemre zárva!

BANQUO.

Ha itt verek gyökért: tiéd leend

Az aratás!

DUNCAN.

Örömem túl-csapong

Korlátain s búköny alá buvik,

Pajzánul im! Fiaim és rokonim,

S thánok s ti mind hozzánk legközelebb

Levők: határzatunk’ halljátok. Im

Idősb fiúnk Malcolm: – örökösünk!

Kit mától fogva Cumberlandi herczeg

Czímével ékesítünk. S nem leend e

Kitűntetés csak egy magán; vele

Nemes-jelek, meg annyi csillagul

Ragyogjanak minden méltóra. – Most

El Invernessbe! (Macbethhez) s még szorosban is

Fűzz ott magadhoz!

MACBETH.

Minden pihenés,

Mi nem szolgál neked: nekem teher.

Magam leszek futárod, nőm fülét

Jöttöd hírével elbájolni. Most

Szabad legyen bucsúznom.

DUNCAN.

Drága Cawdor!

MACBETH.

(félre).

Cumberland-herczeg! oly kő ez, melyen

Át kell ugornom, – máskép átesem;

Mert útban áll. – Bújj el csillag világa!

Ne láss be vágyam mély setét titkába!

Zárulj be szem! hagyd rá – a míg a kéz

Elvégzi azt, mit szem borzadva néz! (El.)

DUNCAN.

Igaz, derék Banquo, ő oly vitéz,

Hogy őt dicsérni: lelki táp nekem

S valódi ünnep. – Most utána: mert

Hű gondja azért előze meg csupán:

Hogy jól fogadjon. – Páratlan rokon! (Mind el.)





V. SZÍN.


Inverness, szoba Macbeth kastélyában.



Lady Macbeth jő, levelet olvasva.

LADY MACBETH.

„A győzelem napján találkoztam velök; s a legbiztosb adatokat nyerém, hogy több mint emberi tudással birnak. Midőn vágytól égve tovább akartam kérdezni: léggé oszoltak, s eltűntek. – Még bámulattól elragadva álltam, midőn követek jövének a királytól, kik „Cawdor thánjául” üdvüzöltek, a mely czímmel épen a sorsterstvérek is köszöntének vala; még magasb jövőre utalva, emígy: „Üdv, leendő nagy király!” Jónak véltem ezt tudatni veled, nagyságom édes osztályosa, nehogy az örömből tégedet illető résztől perczig is megfosztva légy, nem tudva: mily nagyság van igérve neked. Zárd ezt szívedre, s Isten veled!”

– Glamis vagy már, s Cawdor; s meglészsz az is,

Mi még igérve van. – Természeted

Aggaszt csak: – abban több a szeretet

Édes teje, mintsem a rövid útat

Választanád. Vágynál nagy lenni, van

Becsvágy szívedben: oh de nincs vele

Kellő gonoszság. Mit szívből akarsz:

Szentűl akarnád; csalva játsz’ni nem,

S hamisan nyerni mégis. – Nagy Glamis!

Az kellene, mi néked így kiáltson:

„Tedd ezt – s tied!” s a mit megtenni inkább

Félsz, mint óhajtod, hogy nem-téve légyen!

Csak jőj! hadd öntsem bátorságomat

Füledbe; nyelvem űzze mind tova,

Mi az arany percztől messze tart még,

Mit sors, s varázs hatalmak szinte-szinte

Fejedre tettek? –

Hírnök jő.

Nos mi hírt hozasz?

HÍRNÖK.

Ma éjre itt lesz a király.

LADY MACBETH.

Bolond vagy?

Nincs-é urad vele? s nem adna-e,

Hogy készülhessek, hírt?

HÍRNÖK.

Úgy is van, és

Thánunk jön is már; egy pajtásomat

Küldé sietve; az, félholtan, alig

Birá a hírt kinyögni.

LADY MACBETH.

Viseljetek jó

Gondot reá. Nagy újságot hozott. (Hírnök el.)

A holló is rekedt, a mely lakomba

Duncan király balvégzetes beléptét

Károgja. – Jőjetek, halálos eszmék

Őrlelkei, forgassatok ki most

Nememből, s töltsetek tetőtől talpig,

Csordúltig, ádáz indulattal engem!

Vérem tegyétek sűrűvé, – a gyáva

Kétség utját zárjátok el; nehogy

A természet sugalma megtalálja

Rendítni bősz határzatom – s egyensúlyt

Tartson közötte és a kivitel közt.

Nő-emlőimre jertek, s szívjatok

Epét tejemből, gyilkos szellemek,

Láthatatlanul bárhol leskődtök a

Bűn-alkalomra! Jöszte, sűrü éj,

Burkold magad pokol füstjébe, hogy

Késem ne lássa a sebet, mit üt,

S a vak sötétség kárpitán az ég

Se lásson át, hogy rám kiáltson: „Állj meg!”

Macbeth jő.

Üdv Glamis! üdv Cawdor! a harmadik

Üdvözlet által még nagyobb, dicsőbb!

Leveled túlemelt e vak jelen

Körén, s e perczben az egész jövőt

Érzem!

MACBETH.

Szerelmem, Duncan éjszakára

Eljő.

LADY MACBETH.

Oh ne lássa meg soha

Nap azt a reggelt! Arczod, thánom, egy

Könyv, melyből, a ki rá néz, különöst

Olvashat. A világot csalni: mutass

Hozzá hasonló arczot; üdvözöld

Szemed-, kezed-, nyelveddel; látszatod

Legyen: minő az ártatlan virág,

S valód: kigyó alatta! Jól fogadd

Az érkezőt; s az én dolgom legyen

Ez éj nagy műve, mely birnunk adand

Minden jövő éj- s napjainkon át

Királyi főhatalmat s koronát!

MACBETH.

Majd megbeszéljük –

LADY MACBETH.

Csak nézz s szólj nyugodtan!

A változott arcz gyanút költ legottan.

Bízd rám a többit.

(Mindketten el.)





VI. SZÍN.


Ugyanott a kastély előtt.



Hobolyák és fáklyák. Duncan, Malcolm, Donalbain, Banquo, Lenox, Macduff, Rosse, Angus és Kiséret jönnek.

DUNCAN.

E vár fekvése kellemes; s a lég is

Oly nyájasan s üdén kinálkozik

Érzékeinknek.

BANQUO.

Im e nyári vendég,

A házi fecske, gondos épités

Által mutatja, hogy az ég lehe

Édesdeden fuvall itt; nincsen egy

Párkány, sarok, zúg, oszlop, a hová

Ne rakta volna függő nyoszolyáját

S kicsinjei bölcsejét. A hol pedig

Szeret fészkelni: úgy tapasztalám,

Ott tiszta lég van.

Lady Macbeth jő.

DUNCAN.

Ime, kedves úrnőnk! –

A szeretet utánjárása is

Terhünkre van olykor; mégis megköszönjük,

Mert jó szív adja. Így mondhatsz te is

„Isten fizessé”-t a terheltetésért,

Mit szeretetből okozunk neked.

LADY MACBETH.

Szolgálatunk, két annyi volna bár,

S kétszerte véve újra, – csak szegény

És egyszerű törekvés volna, e

Dús kegyhez mérve, melylyel hajlokunkat

Felséged elhalmozza. Mind a régi

S az új kegyért: felségednek mi csak

Forró imáinkkal köszönhetünk.

DUNCAN.

Hol Cawdor thánja? sarkában valánk

S meg akarók előzni; hasztalan!

Hű gondja, jobban mint sarkantyuja,

Sietteté, s előttünk ért haza.

Szép és nemes hölgy, vendégid leszünk

Az éjszaka.

LADY MACBETH.

Szolgáid szűntelen

Csak úgy tartják magok s övéiket

És mindenöket, hogy felséged azt,

Mivel tied mind, – tőlük bármikor

Számon vehesse.

DUNCAN.

Nyújtsd kezed s vezess

Gazdánkhoz. – Őt szeretjük és kegyünk

Övé marad tovább is. – Asszonyom,

Ha úgy tetszik. (Mind el.)





VII. SZÍN.


Ugyanott, szoba a kastélyban.



Zene és fáklyák. Egy ételfogó és szolgák jönnek, s átmennek a színen tálakkal és egyéb terítékekkel. – Szünet múlva Macbeth jő.

MACBETH.

Ha végrehajtva, azzal vége voln’:

Jó volna gyorsan végrehajtani.

Ha gyilkom a következéseket

Fölgombolyítni birná s hálójában

Fogná meg a sikert, – ha egy csapással

Végezve volna minden, itt; csak itt,

E földi partnak zátonyán: – a túlsót

Könnyen veszem. De ily esetbe’ már

Itt ér el az itélet: mert alig

Adók a véres leczkét, – visszavág

A tanitó fejére. Ez igazság,

Kérlelhetetlen kezével, a kevertük

Méreg-pohárt ajkunkra tolja. – Ő itt

Kétszerte bizton van: először is, mert

Rokon vagyok s alattvaló, – elég ok

Már tettem ellen, – aztán gazda is,

Kinek ki kén’ a gyilkost zárni, nemhogy

Még maga fenjen kést. – Különben is

E Duncan oly szelíd volt trónusán,

Tisztében oly hív, hogy erényei,

Mint trombita nyelvü angyalok, boszút

S elkárhozást kiáltnak gyilkosára!

S a szánalom, mint új szülött gyerek,

Felhőn röpülve, vagy mint égi khérub

A láthatatlan lég sebes lován,

Mindenkinek szemébe fújja e

Bősz tettet, míg a szél könyekbe fúl!

S nincs semmi sarkantyúm, – e szándokot

Sürgetni: mint a nagyravágy, a mely

Túl ugrik, és a másik oldalon –

Lady Macbeth jő.

– Nos hát mi hír?

LADY MACBETH.

Mindjárt bevégzi a

Vacsorát. – Miért hagyád a termet el?

MACBETH.

Hah! kérdezett?

LADY MACBETH.

Magad gondolhatod.

MACBETH.

Jobb, e dolgodba’ nem megyünk tovább.

A minap is kitűntetett; arany

Jó véleményt nyerék mindenkitől;

S viselni kell azt újdon fényiben,

Nem elhajítni ily hamar.

LADY MACBETH.

De hát

Részeg remény volt, melybe öltözél?

Aludt el-eddig, most reszketve, és

Sáppadtan ébred arra, mit előbb

Önként teve? Jó, mától fogva csak

Ilyennek tartom a szerelmed is.

Hát félsz az lenni tettben: a mi vagy

Vágyban? – Szeretnéd birni azt, mit az

Életnek ékeül itélsz; s magad

Itéletében gyáva lenni? hogy

Az „akarom” nyomát a „nem merem”

Kisérje, mint szegény macskának, a

Mesébe’!

MACBETH.

Kérlek, hallgass! merek én,

Mit merhet ember; többet a ki mer:

Nem ember.

LADY MACBETH.

Hát vadállat szólt belőled,

Midőn előttem terveid fölfedéd?

Míg merted: addig ember s férfi voltál;

S hogy több lehess, mint a mi vagy, a tőn

Oly férfiassá. Akkor alkalom,

Hely, mind hiányzék: mégis kész valál, hogy

Előteremtsd; önként kinálkozik

Most minden: és kész szolgálatjukon

Elalélsz te!… Én szoptattam, és tudom mily

Édes szeretnünk a szopó piczinyt:

De kiragadtam voln’ emlőimet lágy

Szájábul, és szétzúztam voln’ fejét,

Ha úgy fogadtam volna, mint te ezt

Hogy megteszed!

MACBETH.

S ha rajta vesztenénk?

LADY MACBETH.

Mi! rajta? Csak csavard kellő fokig

Föl bátorságod’ s rajta nem veszítsz!

Ha Duncan elszunyad (s a napi úttól

Fáradtan arra kész lesz) – fűszeres

Borommal úgy elkábítandom a

Két kamarást, hogy az eszmélet, az

Agy őre: gőz lesz s kaponyájok egy

Gőz-üst födele. Így, ha állati

Álomba lesznek elmerülve, mint

Halálba: én s te mit nem tehetünk

A védtelen királylyal? és elázott

Őrzőire mit nem foghatunk, kiket

A bűn egész gyanúja terhelend?

MACBETH.

Te csak fiút szülj! mert e rendületlen

Anyag csak férfinak való! s ugy-e

Ha vérrel ott a két alvót befestjük,

Sőt tőrüket fogjuk használni is:

Valószínű leend, hogy ők tevék?

LADY MACBETH.

Ki merne mást gyanítni is, ha jaj-

Kiáltozásunk majd eget ver, a

Halott felett?

MACBETH.

Szilárd vagyok, s a szörnyű

Tetthez felajzám minden idegem’.

Jer, és takarja el vidám tekintet

Csalárd mosolyja csalfa terveinket. (Mindketten el.)





MÁSODIK FELVONÁS.


I. SZÍN.


Ugyanott. A kastély udvara.



Banquo jő; Fleance fáklyát visz előtte.

BANQUO.

Hány óra már, fiam?

FLEANCE.

Úgy nézem: később lehet már.

BANQUO.

Ne, – fogd a kardom. Mily gazdálkodó

Az ég: nem éget egy gyertyát se. – Fogd

Ezt is. Nyomasztó álmosságnak ül

Ón-súlya rajtam, – és alunni mégsem

Vágyom. Kegyes hatalmak, vessetek

Békót a sok rossz gondolatra, mely

Útat talál az álomhoz. – Csak add

A kardomat.

Macbeth jő. Szolga fáklyával előtte.

Ki jár itt?

MACBETH.

Jó barát.

BANQUO.

Még fenn. Sir? A király már lefeküdt.

Szokatlanul jó kedvbe’ volt s pazar

Ajándokot küldött cselédeidnek.

– E drága kővel bájos hölgyedet,

Szerette házi asszonyát, köszönti.

Végtelenűl elégülten mene

Fekünni.

MACBETH.

Minthogy készületlenek

Valánk: csak a hiányok rabja lett

Jó szándokunk, mely máskép szabadon

Működhetett voln’.

BANQUO.

Minden jó s elég volt.

– Az éjjel a boszorkányok felől

Álmodtam. Ők tenéked némileg

Jól jósolának.

MACBETH.

Rá se’ gondolok!

Mégis, ha egy órát szakíthatunk,

Beszélnénk egyet-mást róla még,

Ha nem sajnálod.

BANQUO.

Parancsolj velem.

MACBETH.

Ha vélem egyetértesz: lesz idő, hogy

Javadra lesz.

BANQUO.

Ha többet nem veszítek,

Mint nyerhetek, ha tisztán tarthatom

Szivem’, s hűségem’ a király iránt:

Miért ne –?

MACBETH.

Addig is jó éjszakát.

BANQUO.

Köszönöm, Sir, s kivánok néked is.

(Banquo és Fleance el.)

MACBETH.

Menj, kérd az úrnőt; éji italom

Ha kész leend, csöngessen. – És lefekhetsz.

(Szolga el.)

Tőr az, mit ott látok? kezem felé

Fordítva markolatja –? még se’ birlak

Megkapni, bárha látlak szűntelen.

Hát semmi érzék a szemen kivül

Nem foghat-é meg, szörnyű kép? Avagy

Csak képzeletnek tőre, csalfa rém,

Hőség-nyomott velőm szülötte vagy?

– S mindegyre látlak mégis, oly való-

Alakban mint ezt, melyet ím kirántok.

Te vezetsz az úton, a melyen megyek,

S ily fegyver ép’ – a melyért nyult kezem.

Szemem más érzékim bolondja csak,

Vagy többet ér mindnél; mert egyre látlak!

S a vas – s a markolat – vér csöppeket

Mutat, mik eddig nem valának ott.

Nem! semmi sincs. A véres munka áll

Szemem előtt csak… Most a félvilág

Holtul hever; s altába’ rémes álmok

Kisértik. A boszorka had udvarol

A sáppadt Hecaténak. A szikár

Orgyilkolás, felköltve orditó

Előőrse a farkas által, lopva jő,

Vérfertező Tarquin lépésivel,

A czél felé, mint a kisértet. – Oh, te

Nyugodt szilárd föld, léptem meg ne halld,

Hol jár, – nehogy a kő holjártomat

Kifecsegje, és az éjtül elvegye

Bús némasága iszonyát, mely ép’

Czélomhoz illik! – Míg fenyegetőzöm:

Ő él! – A szó hideg a tett hevéhez.

Megyek, – s megvan.

(Csengetyű hang.)

Hah! Nem a várt jel-é ez?

Duncan ne halld meg! ez halálcsengetyűd,

A mely neked vagy poklot vagy eget nyit. (El.)





II. SZÍN.


Ugyanott.



Lady Macbeth jő.

LADY MACBETH.

Mitől megittasodtak ők: merész

Levék az által én; mi őket el-

Oltá: az engem lángra gyújta. – Hallga! –

Csak a kuvik, e gyászos éji őr,

Sivíta egy bősz jó’jszakát. – Bement már;

Nyitvák az ajtók, – a két őr elázva

Horkol, s csúfolja tisztét. Bóditót

Adék nekik, hogy álom és halál

Versengjetek fölöttük: melyikéi?

MACBETH.

(benn).

Hé! ki van ott?

LADY MACBETH.

Félek: ha tán felébredtek, s a tett

Megtéve nincs. … Csak a merény, nem a

Tett ront meg. Ha! – kézügy alá tevém

A tőröket: meg kelle lelnie.

Ha nem hasonlít úgy szegény atyámra,

A mikor alvék: megtevém magam.

– Férjem!

Macbeth jő.



MACBETH.

Megtettem. Nem hallál-e zajt?

LADY MACBETH.

Bagoly sivíta s tücsök czirpogott;

Mást nem. Te nem szóltál?

MACBETH.

Mikor?

LADY MACBETH.

Imént.

MACBETH.

A mint lejöttem?

LADY MACBETH.

Akkor.

MACBETH.

Csitt, ki alszik a

Másik szobában?

LADY MACBETH.

Donalbain.

MACBETH.

Szomorú látvány!

LADY MACBETH.

Balga gondolat,

Szomorú látványnak nevezni azt.

MACBETH.

Álmában egyik kaczagott; – a más

Gyilkost kiálta. Egymást fölriaszták.

Megálltam, s hallgatám, csak egy imát

Mormogtak, és álomba dőltek újra.

LADY MACBETH.

No, ketten vannak ott együtt!

MACBETH.

Egyik

Kiálta: „Ég irgalmazz!” és a más:

„Amen”-t reá; ép’ mintha engem, e

Hóhérkezekkel láttak volna. Én,

Félelmöket lesvén, nem birtam egy

„Amen”-t az „Irgalmazz”-ra mondani!

LADY MACBETH.

Ne vedd oly nagyra!

MACBETH.

Mért nem birtam egy

„Amen”-t kinyögni hát? Az irgalomra

Legjobban én szorultam, és az Amen

Csak torkomon akadt.

LADY MACBETH.

Ily tetteken

Így tépelődni nem kell; mert az ember

Belé őrülhet.

MACBETH.

Úgy rémlett nekem, hogy

Egy hang kiálta: „Ne alugyatok!

Macbeth az álmot meggyilkolja!” – Az

Ártatlan álmot; álmot, mely a gond

Kuszált szövedékét kibontja; mely

Minden nap éltének halála, – búk

Fürdője; sebzett szívek balzsama;

A nagy természet másod-étsora,

Főtápszerünk az élet lakomáján.

LADY MACBETH.

Nem értelek.

MACBETH.

A hang mindenkinek

Csak azt kiáltá: „Ne alugyatok!”

Glamis megölte az álmot s azért

Cawdor nem alhatik többé soha,

Macbeth nem alhatik többé soha!

LADY MACBETH.

Ejh, ki kiálta így?

Nem, drága thán, te férfiú erőd

Iját leajzod, ily gyöngelmüen

Aggódva. Menj, keress vizet – s e rút

Tanút kezedről mosd le. Mért hozád el

E tőröket? Ott kell fekünniök;

Vidd vissza, és kenj vért az álmodó

Két kamarásra.

MACBETH.

Nem! be nem megyek;

Irtózva gondolok rá, mit tevék;

Megnézni újra – nem merném.

LADY MACBETH.

Te gyönge!

Add hát a tőröket. – Alvó s halott

Úgyis csak mint a festett kép! Gyerek

Szemét ijeszti festett ördög!

Ha vérzik még: befestem őreit

Vérével, – hogy rájok kenjen gyanút! (El.)

(Künn kopogás.)



MACBETH.

Ha! ki kopog? Mi ez, hogy engem így

Rémít akármi zaj? – Minő kezek!

Szemeimet kiszaggatják!

Neptun egész oczeánja ezt a vért

Le bírja-é kezemről mosni? – Nem.

Inkább kezem pirosra festi a

Zöld tengerek végetlen árjait!

Lady Macbeth visszajő.

LADY MACBETH.

Kezem piros már mint tiéd; de azt

Szégyenleném, ha szivem is oly fehér voln’,

Mint a tied. (Kopogás.)

Ha! valaki kopog,

A délkapun. Menjünk szobánkba. Egy

Kis víz lemossa tettünket, s milyen

Könnyű lesz akkor! Téged elhagyott

Az állhatatosság.

(Kopogás.)

Halld, megint kopognak.

Ölts éjruhát, ha tán meg kell jelennünk.

S akkor ne lássák, hogy le sem feküdtünk.

Verd szét e gyáva gondokat.

MACBETH.

Ha már

Bűnöm’ tudom: jobb volna enmagam’

Nem tudom. (Kopogás.)

Úgy! Duncant ébreszd föl

E kopogással. Oh, lehetne bár! (Mindketten el.)





III. SZÍN.


Ugyanott



Kapus jő. Kívül kopogás.

KAPUS.

Milyen kopogás! Ha az ember a pokolrács kapusa volna is, megőszülhetne a kulcsforgatásban. (Kopogás.) Kop, kop, kop, ki van ott, Belzebub nevében? – egy buzakereskedő, ki a bőtermés fölötti bánatában fölkötötte magát; – jókor jöttél, csak legyen elég zsebkendőd, az izzadságodat törülgetni. (Kopogás.) Kop, kop, kop, ki van ott, a másik ördög nevében? A biz egy köpönyeg forgató szent, ki két serpenyőre ülni, s mind kettőre, rá és ellene esküdni kész; – eleget csóválta farkát Isten nevében, de a menyországba még nem tudta bekétszínűsködni magát. No, csak gyere be, köpenyeg forgató! (Kopogás.) Kop, kop, kop, ki vagy? A biz egy becsületes szabómester, ki minden nadrágból ellopott egy szélt. No, csak be, be, becsületes szabó, itt megtüzesítheted a vasalódat. (Kopogás.) Kop, kop. Pihenni se hagynak; ki vagy, mi vagy, no? De, lelkemre, pokolnak igen hideg hely ez! nem pokol-kapuskodom én itt tovább, pedig a volt szándékom, hogy minden élet-módút bebocsátok egyet-egyet, kik az öröktűz rózsás útján járdalnak. (Kopogás.) Mindjár, mindjár. – Kérem, emlékezzenek meg a szegény kapusról.

Kaput nyit. Macduff és Lenox jönnek.

MACDUFF.

Későn menél-e ágyba, czimbora,

hogy ily későre kelsz?

KAPUS.

Valóba’, Sir,

A második kakas szóig iddogáltunk.

A bor pedig, Sir, három dolgot szokott

Elősegíteni.

MACDUFF.

És mi az a három

Dolog, mit a bor elésegít?

KAPUS.

Biz az Sir, vörös orr, álmosság, és vizellet. A bujálkodást meg, Sir, elő is segíti, hátráltatja is. Elősegíti a kivánságot, hátráltatja a végrehajtását. Azért a kulacs valódi két kulacsos a bujálkodással szemben: felbíztatja, meg elijeszti; szüli, meg elöli, tüzeli, meg lehűti; azt mondja neki, légy ember a gáton, azonban letaszítja a gátról. Végre is elaltatja – s akkor cserben hagyja.

MACDUFF.

Úgy tetszik, téged is cserbe hagyott a bor az éjjel.

KAPUS.

Az igaz, Sir; mivel én nem hagytam cseberben, ő engem, cserben hagyott. Előbb ugyan igen belém csimpajkózott volt, s erővel le akart teperni a lábamról; de mikor legjobban fojtogatta a torkomat, s két lábamnak gáncsot akart hányni: fogtam magam: s kihánytam őkemét.

MACDUFF.

Fölkelt urad?

Macbeth jő.

A kopogás felkölté; már jön is.

LENOX.

Jó reggelt, Sir.

MACBETH.

Nektek is, uraim.

MACDUFF.

Nemes thán, a király fölkelt-e?

MACBETH.

Nem még.

MACDUFF.

Meghagyta, hogy korán költsem fel őt,

S majd elmulasztám a szabott időt.

MACBETH.

Hozzá vezetlek.

MACDUFF.

E kis baj, tudom,

Gyönyört okoz neked; de csak baj az.

MACBETH.

Miben gyönyört lelünk: még balzsam az

A bajra. – Itt az ajtó.

MACDUFF.

Majd magam

Szólok be. Ez parancsom. (Macduff el.)

LENOX.

Elmegy-e

Ma a király?

MACBETH.

El; úgy rendelkezett.

LENOX.

Viharos éj volt: ott, a hol mi háltunk,

Ledőltek a kémények is; sőt azt

Mondják: a légben jajveszékelés,

Halálnyögés, bősz jóslat hallatott

Tűzvész s keserves zűrzavar felől,

Mit mostanába’ költ ki a gyász idő.

Éjhosszat a kuvik süvölte, sőt

Mondják: a föld is lázban reszketett.

MACBETH.

Nehéz egy éj volt.

LENOX.

Fiatal emlékem

Nem birja mását lelni.

Macduff visszajő.

MACDUFF.

Oh! iszony!

Iszony! Iszony! Nem birja nyelv, se szív,

Felfogni, sem kimondani.



MACBETH. LENOX.

Mi történt?

MACDUFF.

A kárhozat végzé mester-müvét!

Szentségtörő orgyilkolás töré be

Az Úrnak fölkent templomát, – s kilopta

Az életet belőle!

MACDUFF.

Mit beszélsz?

Az életet?

LENOX.

Ő felségiről beszélsz?

MACDUFF.

Csak nézzetek be: szemvilágtokat

Új Gorgon oltja el. – Ne kérdjetek!

Nézzétek, aztán szóljatok ti!

(Macbeth és Lenox el.)

Föl!

Föl! Lárma-harangot! Gyilkos! Árulás!

Banquo s Donalbain, Malcolm! keljetek!

Rázzátok le a pelyhes álmot, a

Halál hasonlatát – s lássátok a

Halált magát! Föl, föl! a végitélet

Képére nézzetek! Malcolm, Donalbain!

Mint sírotokból keljetek, s kisértet-

Kép’ járjatok, ez iszony kiséretében!

Húzzátok a harangot! (Lárma-harang.)

Lady Macbeth jő.

LADY MACBETH.

Mi baj, hogy ily

Bősz harsonával hivják össze az

Alvókat?

MACDUFF.

Oh, kegyes hölgy! nem neked

Való dolog, mit én beszélek, azt

Egy nő fülébe ismételni új

Gyilkos merény voln’.

Banquo jő.

Oh Banquo, Banquo!

Urunk, királyunk meggyilkolva!

LADY MACBETH.

Mit?

Házunkban?

BANQUO.

Oh, akárhol: iszonyú!

Oh, Duff! hazudtold kérlek meg magad’

S mondd, hogy nem úgy van.

Macbeth, Lenox jönnek.

MACBETH.

Haltam volna meg

Csak egy órával e bal-vég előtt:

Boldog halállal haltam volna meg!

– E pillanattól: semmi sincs való,

Minden csak álság; kegy, jó hír: halott;

Az élet színbora lefejtve, csak

Rút seprejével kérkedik e bolt-űr.

Malcolm, Donalbain jönnek.

DONALBAIN.

Mi baj?

MACBETH.

Mi baj? – hisz rajtatok esett baj

S nem is tudjátok. Önnön véretek

Forrása, kútfeje elapadt, oda

Az ősi ér!

MACDUFF.

Király-apátokat

Meggyilkolák!

MACDUFF.

Ki? Oh –

LENOX.

Úgy látszik, a

Két kamarás tevé. Arczuk s kezük

Csupa vér, úgy tőreik, miket, azon

Töretlenűl, párnáikon lelénk.

Tekintetök vad volt s zilált; reájok

Nem bíztam volna senki életét.

MACBETH.

Mint bánom oktalan dühöm – hogy így

Megöltem őket!

MACDUFF.

És miért tevéd?

MACBETH.

Ki tudna: bölcs s ijedt, higgadt – s dühös

Hű s közönyös – egyszerre lenni! – senki.

Forró szerelmem lángja túl lobogta

Eszem lassúbb tüzét. Ott feküvék.

Duncan, ezüst szín arcza vérrel aranyozva,

S a tátogó seb mind megannyi rés

A romboló halálnak; – ott pedig

A gyilkosok: – vad tettük színe rajtuk

És tőrükön aludt vér, irtóztatón!

Ki tartóztassa itt magát, kinek

Csak szíve van, szeretni, és szivében

Egy csöpp erély, mely megmutassa e

Szerelmet!

LADY MACBETH.

Jaj nekem! segítsetek!

MACDUFF.

A Ladyhez!

MACBETH.

S mi hallgatunk, kiket

A gyászeset legjobban érdekel?

DONALBAIN.

Mi szólhatunk, holott reánk talán

Egy fúró-lyukban ólálg a veszély

És megrohanhat? Jobb megyünk! könyűink

Koraiak még!

MALCOLM.

S bánatunk se’ bír

Mozdulni még.

BANQUO.

A Ladyhez!

(Lady Macbeth elvezettetik.)

S mihelyt

Befedjük ím e meztelen tagok

Gyarló hiányit: jőjünk össze itt;

S e szörnyű vértett elrejtett okát

Keressük. Kétely és iszony gyötör. De

Isten nevében, e titokba burkolt

Rút árulásnak ellenébe én

A síkra szállok.

MACDUFF.

Én is.

MIND.

És mi mind!

MACDUFF.

Öltsünk hamar föl harczias ruhát, – s a

Csarnokba gyűljünk össze.

MIND.

Ott leszünk.

(Malcolm és Donalbainon kívül mind el.)

MALCOLM.

Mit vagy teendő? Jobb nem tartanunk

Ezekkel itt: nem érzett bánatot

Színlelni: könnyű, csalfa szívünek.

Én menekülök Angliába.

DONALBAIN.

S én

Irlandba. Sorsunk, így elválva, tán

Jobban megőriz. Itt minden mosoly

Meg annyi tőr. A vér-rokon csak annál

Vérszomjasabb reánk!

MALCOLM.

A gyilkoló nyíl

Ellőve, még úton van; és nekünk

Legjobb: előle félreállanunk.

Hát lóra, és nem is bucsúzgatunk ám;

Csak elsuhanjunk. Ily lopás szabad:

Ellopni, hol vész fenyeget, magad’.

(Mindketten el.)





IV. SZÍN.


Ugyanott. A kastélyon kívül.



Rosse és egy Öreg Ember jönnek.

ÖREG EMBER.

Én hetven évre jól emlékezem,

És az alatt láték elég iszonyt,

S rémes csodát: de e borzalmas éj mind

Csúffá tevé azt.

ROSSE.

Jó apó! az ég

Boszankodással néz az emberek

Véres játék-szinére. Nézd, az óra

Nappalt mutat bár: éj-köd fojtogatja

A vándor fényt az égen. Szólj, az éj

Győzelme-é, vagy a nap szégyene:

Hogy vak sötét borúl a föld szinére,

Mikor világnak kén’ csókolni azt?

ÖREG EMBER.

Természet-ellenes, csak úgy, mikép

E szörnyű vértett. Mult kedden, magas

Röptében, egy kevély sólyomra egy

Kuvik reá csapott s megölte.

ROSSE.

A

Duncan paripái. – különös eset,

De bizonyos, – nemök legszebbjei,

Gyors telivérek, átváltozva bősz

Természetűekké: ólukból kitörtek,

És féktelen száguldtak, mintha pártot

Akartak voln’ az ember ellen ütni

ÖREG EMBER.

Egymást falák föl, úgy hallom.

ROSSE.

S igaz.

Saját szememmel láttam – s rémülék!

Itt jő a jó Macduff.





Macduff jő.

No Sir, hogy áll

Már a világ?

MACDUFF.

Nem látod-é magad?

ROSSE.

Kisült-e, kik tevék e rendkívüli

vérbűnt?

MACDUFF.

Azok, kiket Macbeth megölt.

ROSSE.

Oh! szörnyű nap! S mi hasznot vártanak?

MACDUFF.

Meg voltak ám fogadva. A fiúk,

Malcolm s Donalbain, megszökének. Ez

Rájok nehéz gyanút vet.

ROSSE.

Minden ily

Természet ellen! – Pazar nagyravágy,

Mely elfecsérli önnön életerét!

– Így hát, valószínű, Macbethre száll

A trón.

MACDUFF.

Ki van nevezve, s Sconeba ment

A koronáztatásra.

ROSSE.

Hát a Duncan

holtteste hol van?

MACDUFF.

Colme-Killbe vitték,

Az ősi szent sírboltba, mely elődi

Csontját is őrzi.

ROSSE.

Elmégy Sconeba, Sir?

MACDUFF.

Nem én, öcsém; én Fifeba mék’ haza.

ROSSE.

Én elmegyek.

MACDUFF.

Jó! bár jó dolgokat

Látnál csak ott! De félek, szó a mi szó –

Hogy új ruhánk szorosb lesz, mint az ó!

Isten velünk.

ROSSE.

Apó, isten veled!

ÖREG EMBER.

S veled, s mindenkivel, ki oly csodát tesz,

Hogy rosszból jó, ellenségből barát lesz.





HARMADIK FELVONÁS.


I. SZÍN.


Fores. Szoba a palotában.



Banquo jő.

BANQUO.

Megvagy: király, Cawdor, Glamis, mit a

Jósnők igértek, mind tied. De félek:

Gonoszul jutottál hozzá. Mondva volt

Pedig: hogy úgy se’ lesz utódidé:

De én leszek gyökér, s királyi sarj

Nemzője. És ha szavok így betelhet’,

Mint rajtad im, Macbeth, be is telék:

Ebből itélve, a reám kimondott

Jóslat miért ne teljesülne? mért

Ne költse föl reményimet? De csitt;

Egy szót se többet.

Harsonák. Macbeth mint király, Lady Macbeth mint királyné, Lenox, Rosse, Lordok és Kiséret jönnek.

MACBETH.

Im vendégeink

Legfőbbike.

LADY MACBETH.

Ha ő nem volna itt:

Az ünnepélyben nagy hiány esik,

És ferde volna minden.

MACBETH.

Sir, ma este

Királyi vacsorát adunk. Legyen,

Kérlek, szerencsénk.

BANQUO.

Parancsolj velem

Felséged által, melyhez oldhatatlan

Láncz fűz örökre.

MACBETH.

S még ma távozol?

BANQUO.

Igen, királyom.

MACBETH.

Bölcs tanácsodat,

Mely fontos és gyümölcsöző, óhajtanám

Ma birni. Jó, – holnapra teszszük át a

Tanácskozást. – Messzire mégy?

BANQUO.

Csak oly

Messzire, Sir, mi az időt betölti

A vacsoráig. És ha csak lovam

Nem lész sebesb: egy pár órát az éjtől

Kell kölcsönöznöm.

MACBETH.

Már a vacsorát

Csak el ne mulaszd.

BANQUO.

Nem fogom, Mylord.

MACBETH.

Úgy értesűlök: véres öcséim angol

S ír földön élnek; szörnyű tettüket

Nem vallva bé, csodás mesékkel a

Hallók fülét betöltve. – Erről is

Holnap, mikor találkoznunk ugy is

Kell államügyben. Most siess; viszont

Találkozunk estére. – Fiad is

Fleance, veled megy?

BANQUO.

Velem, Sir; időnk

Már sürget is.

MACBETH.

Lovaitok legyenek

Gyorsak, kivánom – s biztos lábuak.

S így elbocsátlak. Isten véletek! (Banquo el.)

Mindenki, esti hétig, idejével

Szabad; s így annyival kedvesb lesz a

Találkozás. – Magunk is estelig

magunk leszünk, s addig – isten velünk.

(Macbethen s egy szolgán kívül mind el.)

Egy szóra, ficzkó. Várnak-é azok?

SZOLGA.

Igen, Mylord, a kastélyon kivül.

MACBETH.

Hívd hát elénk. (Szolga el.)

Ez lenni: semmi még;

De bizton lenni ez! Banquoba’ fészkel

Félelmem. És nem ok nélkül: királyi

Valója félelmet szül. Ő sokat

Mer s vakmerő szívén kül oly eszély is

Van benne, mely sikert is biztosít

A hősiségnek. Nincs kivüle több,

Kitől reszketni tudnék; és alatta,

Lelkem legörnyed, mint, mondják, a Mark

Antoniusé Caesártól. – Megszidá a

Jós-nőket is, mihelyt király nevet

Adtak reám, s magáról szólniok

Készté; azonnal jós-szerűen őt

Királyi sarj atyjául üdvözölték.

Fejemre így csak meddő koronát

Tettek, kezembe’ száraz ág csak a

Királyi pálcza, melyet idegen

Csikar ki abból – nem fiam örökli.

Ha így van: én Banquoért szennyezém

Be szívemet, miatta gyilkolám

Meg a kegyes Duncant, önték maró

Mérget nyugalmam poharába; hah!

Értük csupán! és lelkem örök javát

Azért adám kezébe a gonosznak,

Hogy trónra őket ültessem: a Banquo

Magvát tegyem királyokká! Pokol! –

Inkább jövel a sorompóba, sors,

Élet-halálra vívj velem! – Ki az?

Szolga visszajő két Gyilkossal.

Te menj, s az ajtón várj, a míg hivunk.

(Szolga el.)

Nem tegnap volt-e, hogy szóltunk együtt?

1. GYILKOS.

Tegnap, kegyelmes úr.

MACBETH.

No jó; tehát

Megfontoltátok, a miket beszéltem?

Főleg, hogy ő vágá előttetek

Be a szerencse útját, a mikor ti

Rám ártatlanra gyanakodtatok?

A multkor ezt elétek adtam, és

Világosan kimutatám: mikép

Játsztak ki; mint mellőztek; kik valának

Az eszközök, s ki munkált általok.

S mindent, mi még egy félkegyelmünek

S bárgyúnak is tisztán megmondaná:

„Ezt Banquo tette.”

1. GYILKOS.

Elmondád, uram.

MACBETH.

El. És tovább mennék; s ez ép, miről

Most kell beszélenünk. Kedélyetekben

Oly túlnyomó a türelem, hogy abba

Hagynátok ezt? oly bibliás szivűk

Volnátok-e, hogy imádkozzatok

E jámborért s fajáért, a kinek

Súlyos keze porba sújta s koldusokká

Tett mind örökre!

1. GYILKOS.

Férfiak vagyunk,

Felséges úr!

MACBETH.

Úgy; férfi számban álltok

A névsoron. Mint a sok eb, minők:

Uszkár, szelindek, pincs, agár, kopó,

Kuvasz, komondor, – mind csak eb neven

Neveztetik. De érdem-sor szerint;

Fokozva: ez vadász, ház-őr amaz,

Játékra ez, szolgálni az való,

Ez gyors, amaz szaglász; mindegyik a

Természet adta ösztönök szerint,

S a közneven kívül külön nevét

Ez által kapja: – így az emberek.

Ha már az érdem-sorban férfiságtok

Nem ép’ utolsó: szóljatok, s e dolgot

Rátok bízom, mely végrehajtva, láb

Alól eltészi ellenségteket,

S szívünkhöz és kegyünkhöz lánczoland.

Mivel, míg ő él, jóllétünk beteg,

S csak holta által lészen ép.

2. GYILKOS.

Uram,

Az élet engem annyi balcsapás-

S ütleggel ingerelt, hogy én se’ nézem,

Hol ártok a világnak.

1. GYILKOS.

Én pedig

Oly sors-űzött a csapás-únott vagyok,

Hogy minden órán éltemet teszem

Koczkára: vagy javítni rajta, vagy

Menekülni tőle.

MACBETH.

Azt tudjátok immár,

Hogy Banquo ellenségtek.

2. GYILKOS.

Áll, uram.

MACBETH.

S enyém is. Oly halálosan pedig,

Hogy léte minden percze lét-erem’

Támadja meg. S bár önhatalmulag

Nyíltan kiolthatnám körömbül őt,

Kijelentve, hogy én tevém: nem tészem azt,

Némely közös barátaink miatt,

Kiknek szivét nem könnyen nélkülözném;

S így kénytelen vagyok siratni azt,

Kit én ejték el. Im, ezért veszem

Segélytöket igénybe; a tömeg

Előtt a dolgot, bölcs okokbul, így

Akarva eltakarni.



2. GYILKOS.

Mink uram,

Megteszszük a mit parancsolsz.

1. GYILKOS.

Meg; ha mindjárt

Fejünk –

MACBETH.

Kilátom bátor lelketek!

S el is mondom mindjárt egész sorát, az

Egész dolognak; hogy hol álljatok,

Mely perczbe’ – és hogy’ –, mert ma éjjel ennek

Véghez kell menni. Kissé félre a

Kastélytul; azt szünetlen szem előtt

Tartván, hogy én gyanútól ment legyek.

– S hogy tiszta munka légyen, min se folt, se

Görcs ne maradjon, Fleance is, a fia,

Ki véle van, s kit szintoly lényeges

Eltenni láb alól, megoszsza véle

Gyász végzetét. határozzátok el

Magatokat künn. Én is kimegyek

Mindjárt.

2. GYILKOS.

Mylord, már elhatározók

Magunkat.

MACBETH.

Úgy majd szólok nem sokára,

Csak várjatok künn. (Gyilkosok el.)

Elvégeztetett!

Banquo, ha égbe’ van lelked helye,

Ma kell az útat meglelned bele! (El.)





II. SZÍN.


Ugyanott Macbeth és egy Szolga jönnek.

LADY MACBETH.

Elhagyta Banquo udvarunkat?

SZOLGA.

El, asszonyom, de még ma visszatér.

LADY MACBETH.

Menj a királyhoz s mondd, hogy kéretem

Egy szóra.

SZOLGA.

Értem asszonyom. (Szolga el.)

LADY MACBETH.

Nincs nyerve semmi, sőt minden veszett,

Ha czélhoz érve, nincs benn’ élvezet.

Biztosb lett voln’, a mit lerombolánk,

Ha kétes üdv, mit a tett hoza ránk.

Macbeth jő.

Ej jó uram! mért mindig egyedül,

Bús képzetekkel társalogva csak,

S eszmékkel, a melyeknek, azzal együtt

Kin csüggenek, már halva kéne lenni?

Minek nincs orvossága: kár azon

Aggódni. A mi megtörtént: megtörtént!

MACBETH.

Szétvágtuk a kigyót, de meg nem öltük,

Még összeforr s megél – és tehetetlen

Ármányainkra még mérges fogat fen.

De düljön össze a világ előbb

S reszkessen ég s föld: mintsem asztalunkhoz

Mi félve üljünk s ily rém álmokat

Vigyünk nyoszolyánkba, melyek éjszakánként

Gyötörnek. Jobb a holttal lenni, – kit

Csakhogy magunknak nyúgalmat szerezzünk,

Nyugonni küldénk, – mint e lelki kín-

Padon vergődni folyvást! – Sírba szállt

Duncan, s az élet-láz borzalmait

Nyugton aluszsza ő ki; rajta már

Megtette mind, mit bírt az árulás;

Se tőr, se méreg, külhad és belármány

Már rajta nem fog.

LADY MACBETH.

Jöszte, jó uram,

Simítsd el e redőket, légy vidám

S nyájas ma este vendégid között.

MACBETH.

Az is leszek, szivem. S kérlek te is

A’ légy. De legfőkép Banquo iránt;

Tűntesse őt ki szád, tekinteted.

Mert bizton nem levén még: ily hizelgés

Árjába kényszerűlünk koronánkat

Megmosogatni s arczainkat a

Szív álarczává tenni, hogy a mi

Valóban: eltakarja.

LADY MACBETH.

Hagyd el ezt!

MACBETH.

Oh! Skorpiókkal van szivem tele,

Hiszen tudod, hogy Banquo él, fiastul.

LADY MACBETH.

De isten képe bennök sem örök!

MACBETH.

Ez még vigasztal: hozzáférhetők.

Légy hát vidám. Még zárdai röpkedését

Se’ végzi bé a denevér, s a zord

Hecatetől kiküldve, a szaru-

Szárnyú bogár, zummogva, álmosan,

Még jelt sem ád a lomha éjre: már

Egy rémletes tett végrehajtva lész!

LADY MACBETH.

Mi lesz, mi végrehajtva?

MACBETH.

Kis cziczám,

Ne tudj te róla, majd a kész sikernek

Tapsolj te csak! Jövel, vakság-hozó éj,

Kösd bé a szánó nap gyöngéd szemét,

S véres kezeddel, észrevétlenűl,

Szakítsd darabokra a nagy váltó-levélt,

Mely engem elsápaszt! Szürkül; a varju

Ködnyomta erdejébe vissza-száll,

A nap munkása fekhelyére dül:

Prédára éji szörny les egyedül.

Bámulsz? – De csitt! Csak várj s hallgass te hűn;

A kezdett bűn istápja újra bűn.

Jer most velem. (Mindketten el.)





III. SZÍN.


Ugyanott. Fasor a kastély felé vezető úton.



Három Gyilkos jő.

1. GYILKOS.

Ki mondta, hogy mihozzánk csatlakozz’?

3. GYILKOS.

Macbeth.

2. GYILKOS.

Gyanúra nincs ok; tudja már

Dolgunkat; ő is utasítva van

Minden teendőt illetőleg.

1. GYILKOS.

Úgy

Maradj velünk. – Még nyugaton nehány

Fény-csíkja ég a napnak. Most az el-

Késett utas lovát sarkantyuba

Veszi, hogy jókor éjtanyára érjen;

Az is közelget, a kit mink lesünk.

3. GYILKOS.

Ha! – lódobaj –

BANQUO.

(kün.).

Hé! egy fáklyát ide!

2. GYILKOS.

Ez ő; – a többi vendég mind a várban

Van már együtt.

1. GYILKOS.

A lovaik nagyot kerülnek.

3. GYILKOS.

Majd egy mértföldet. De ő

– S mindenki, – innen a kastély kapúig

Gyalog szokott bemenni.

Banquo jő. Előtte Fleance fáklyával.

2. GYILKOS.

Hé! világot!

3. GYILKOS.

Ő az!

1. GYILKOS.

Vigyázz.

BANQUO.

Az éjjel esni fog.

1. GYILKOS.

Csak le vele! (Leszúrja Banquot.)

BANQUO.

Hah! árulás! – Fleance,

Fuss, fuss! Te lészsz boszulóm. – Hah, czudar!

(Meghal. Fleance menekül.)

3. GYILKOS.

Ki verte a szövétneket le?

1. GYILKOS.

Hát

Nem jól tevém?

3. GYILKOS.

Csak egyik hulla el;

A fiú elszaladt.

2. GYILKOS.

Jobbik felét

Munkánknak elveszítők.

1. GYILKOS.

Már hiába!

Menjünk s jelentsük a mennyit tevénk. (Mind el.)





IV. SZÍN.


Ugyanott. Terem a kastélyban.



Terített asztal. Macbeth, Lady Macbeth, Rosse, Lenon, Lordok, Kiséret jönnek.

MACBETH.

Mindenki tudja rangját. Üljetek le,

S üdvözlek egyszer mindenkorra.

LORDOK.

Felség,

Köszönjük.

MACBETH.

És a társaság közé

Vegyülök én is, szíves gazdaként.

Nőm trónhelyén ül, ám de tőle is

Nyerünk, reménylem, egy üdvözletet.

LADY MACBETH.

Add át helyettem híveinknek azt.

Szivem szerint köszöntöm őket én is.

1. Gyilkos jő hátul.

MACBETH.

Mint köszönik, nézd, köszöntésedet,

– Az asztal telve mind két oldalon,

Itt foglalok középen én helyet.

Vígan legyünk. – Mindjárt! – Járjon körül

Ez a pohár. – Te, vér van arczodon.

1. GYILKOS.

Ha van: Banquoé.

MACBETH.

Jobb, hogy így legyen,

Kívül terajtad – mintsem benne, benn.

Elbántatok vele?

1. GYILKOS.

Nyakát magam

Metszém el.

MACBETH.

Jó nyakvágó vagy; de jó

Az is, ki Fleance-szel szintúgy teve,

S ha az is te voltál, nincs párod sehol.

1. GYILKOS.

Felséges őr, – Fleance megmenekült.

MACBETH.

Bajom kiújul. Ép volnék különben,

Ép mint a márvány, sziklaként szilárd,

S szabad, mint a mindent körülfogó

Levegő. De most, bezárva, börtönözve,

Fékezve, gúzsba kötve görnyedek

Gond s félelem közt. – Banquo legalább

Biztos –?

1. GYILKOS.

Biz ő biztos helyen van, egy

Árok-fenéken; – s húsz sebszáj fején;

Halál a legkisebb is.

MACBETH.

Köszönöm.

A nagy kigyó itt fekszik. A kicsiny

Féreg, mely elsikult, mérgesre nőhet,

De még fogatlan. Menj, holnap megint

Találkozunk. (Első Gyilkos el.)

LADY MACBETH.

Király-uram, nem adsz

Példát a kedvre. Oly ebéd pedig,

Melynél a gazda nem kinálkozó

S nyájas, csak olyan, mintha pénzen adnák.

Jóllakni legjobb otthon; idegen

Helyen szivesség szolgál fűszerül

S nélküle mit sem ér a lakoma.

MACBETH.

Te édes intőm! – Jó étvágytokat

Kövesse jó emésztés s mind a kettőt

Legjobb egészség!

LENOX.

Nem méltóztatik

Felséged is lelülni?

MACBETH.

Mind együtt

Volnának országunk előkelői,

Csak még kegyeltünk Banquo volna itt,

Banquo szelleme megjelenik s a Macbethnek fenhagyott üres helyre ül.

Kit jobb szeretnék szeretetlenségről

Vádolni, mintsem baleset miatt

Sajnálni.

ROSSE.

Távolléte, Sir, saját

Igéretére vád. – Felség, kegyeskedj’

Közénk leülni. –

MACBETH.

Nincs üres hely.

LENOX.

Itt

Fölségedé fentartva van.

MACBETH.

Hol?

LENOX.

Itt,

Kegyelmes úr! – De mért riad meg úgy

Felséged?

MACBETH.

Ezt melyiktek tette?

LORDOK.

Mit,

Felséges úr?



MACBETH.

(a Szellemhez.) Nem mondhatod, hogy én

Tevém! Ne rázd rám véres fürtidet!

ROSSE.

Urak, keljünk fel, a király rosszul lett.

LADY MACBETH.

Maradjatok, barátim. A király

Gyakran van így, s volt ifjúsága óta.

Foglaljatok helyet, csak pillanatnyi

Lesz a roham. Jobban lesz ő azonnal.

Ha ráfigyeltek: az csak sérti őt

S baját növelné. Rá se hajtsatok,

Csak egyetek. – Hah! férfi vagy? –

MACBETH.

S pedig

Merész, ki szembe nézi azt, mitől

Az ördög elsápadna.

LADY MACBETH.

Ejh, bolondság!

Félelmed rajzolatja csak; megint

A légi tőr, mi Duncanhoz vezérle

Mint mondtad. – Oh, e vonaglások, e

Riadozás, – valódi félelem’

E majmolói, – illenének ám

Asszony-meséhez, télben a suton,

Mit nagymámi bizonygat. Szégyeneld!

Mily arczokat vágsz! Hisz, ha végre van

Már hajtva: puszta szék csak, a mit ott látsz.

MACBETH.

Nézz oda csak! Nézd, nézd! Mit szólsz ahhoz!

– Hah! integetsz? mit bánom? szólj, ha tudsz!

Ha czinterem s a csontház visszaküldik

Kit eltemettünk: jobb, hogy temetőnk

Az ölyvek gyomra légyen. – (A szellem eltűnik.)

LADY MACBETH.

Hát egészen

Megbénított az őrjöngés?

MACBETH.

A mily

Igaz, hogy itt állok: úgy láttam őt.

LADY MACBETH.

Pih! szégyeneld.

MACBETH.

Hiszen vér hajdan is

Omolt, mikor törvény nem álla őrt,

S azóta is volt gyilkolás elég,

Szörnyű a fülnek: ám akkor, ha szét

Locscsant az agy: meghalt az ember, és

Addig van... Oh, most fölkel s visszajő,

Bősz mély, halálos sebbel a fején,

S székünkről ellök. – Oh, ez iszonyúbb, mint

A gyilkolás maga!

LADY MACBETH.

Királyom, ím

Várnak barátid.

MACBETH.

Elfeledkezém.

Nemes barátim, meg ne ütődjetek,

Csodás baj ez rajtam, de semmiség

Annak, ki ösmer. Egy pohárt elé!

Hadd iszom értetek! Szinültig, így!

Üdv és kegyünk midnyájatokra! Üdv

(Banquo szelleme visszatér.)

Kedves barátunk – hű Banquonkra, kit

Fáj nélkülöznünk. Vajha volna itt!

Érette s értetek s mindannyiért

Iszom!

LORDOK.

Köszönjük, s viszonyozzuk ím.

MACBETH.

El! El szememből! Bújj a föld alá!

Csontod velőtlen, a véred hideg,

S nincs láterő e szemben, melylyel úgy

Reám meredsz!

LADY MACBETH.

Vegyétek ezt, urak,

Szokott dolognak, úgy se’ több. Csak az baj,

Hogy asztalunk vigalmát rontja meg.

MACBETH.

Mit ember merhet, azt én is merem.

Támadj reám, bősz sarki medveként,

Jőj mint egyszarvú, vagy hyrkáni tigris,

Ölts bármi képet, oh, csak ezt ne! – és

Nem rezdül bennem egy ideg! vagy éledj

Föl, és pusztába egyszál-kardra hivj:

S ha félve búvok tőled el, nevezz

Fattyú porontynak. El, borzalmas árny!

Üres káprázat, el! (A szelem eltűnik.)

Így, így. Mihelyt

Mégysz: férfi lettem. – Kérlek, üljetek

Nyugton.

LADY MACBETH.

Magad zavartad a vidám

kedvet meg, ily csodálatos magad-

Viseletével.

MACBETH.

Oh, lehetne-é

Ily képeket csak nyár felhőiként

Hagynunk csak át vonúlni, s nem csodálnunk!

En-létemről hoz kétségbe, hogy

Te végig nézhetsz ilyes látományt,

S arczod szokott szinét megtartja, míg

Engem fehérré tész a félelem.

ROSSE.

Mily látományt, uram –?

LADY MACBETH.

Kérlek, ne szólj.

A baj súlyosbúl, s kérdezősködés

Ingerli még. – Azért jó éjszakát.

Ne tartsatok rangsort, menőbe’; mind

Egyszerre menjetek.

LENOX.

Jó éjszakát

S jobblétet ő felséginek.

LADY MACBETH.

Köszönjük;

Mindnyájatoknak csöndes éjszakát.

(Lordok s Kiséret el.)

MACBETH.

Ha! vért kiván, mondják; vér vért kiván!

Volt, hogy fa megszólalt, mozdult a kő,

Augúrok, titkot értve, varjú, szarka,

Vagy csóka által fölfedék az éj-

Rejtette gyilkolást. – Hogy áll az éj?

LADY MACBETH.

Birtokba’ már a nappal: mely’k a másik?

MACBETH.

Mit szólsz ahhoz, hogy Macduff nem jön el,

Hívtunkra?

LADY MACBETH.

Küldtél érte, Sir?

MACBETH.

Csak úgy,

Fülhegyre hallám, küldök érte majd.

Nincs köztük egy is, kinél fizetett

Szolgám ne volna. Holnap, jó korán

Megyek a jós-banyákhoz: mondjanak

Többet nekem! most kész vagyok, habár

A legrosszabbat kell, s a legrosszabb

Úton kitudnom! – En-jobbvoltomért

Mindent letiprok. Úgy is már a vért

Oly mélyen gázlom: hogy talán bajosb

Az átkelésnél – megfordúlni most.

Agyamban annyi dúl, mi tettre készt:

Hogy kéz előzze meg a lassú észt.

LADY MACBETH.

Csak létüdítő álom íre kell,

Mitől megújulj.

MACBETH.

Hát, alunni el!

– Ez öncsalódás, a mi megcsúfolt:

Csak a szokatlan újoncz félsze volt,

Gyöngék vagyunk a tettre még! (Mindketten el.)





V. SZÍN.


A fenyér.



Dörgés. A három boszorkány jő. Szembe Hecate.

1. BOSZORKÁNY.

Hejh, Hecate, talán bizony haragszol?

HECATE.

Hát nincs okom, szipirtyók, megveszett

Merénytekért? Ki bízta Macbethet

Rátok: varázslattal kisérteni,

Ti csel, s halál bősz szellemi?

S engem, gonosz fő-mesterét,

Ki annyi mérget keverék:

Még egy szóval se’ kértetek,

Hogy sikerüljön művetek.

S mi legrosszabb, sőt szörnyű vétek:

A jót hálátlannal tevétek,

Ki maga hasznát nézi csak, kevélyen,

S nem hogy czélotokban segéljen.

De van mód, a mi helyre hoz

Még mindent. Acheron partihoz

Jőjetek reggel; ott leszek,

Ott várjuk mind be Macbethet.

Ott báj-ital, jós-íge, bűv,

Kész legyen a pokoli műv.

Most sietek: vár rám a lég,

Nagy munka vár s dús martalék;

Sokat kell tennem percz alatt:

Egy csöpnyi mérges gőz akadt

A fölhegyzett hold-szarvakon;

Estében azt ha megkapom:

Az lombikon leszűrve oly

Bódító csáb-italt csapol,

A melytől esze vész, elámul,

Magosba tör, s lehúll silányul,

Sorsot idéz, megvet halált,

S észt, habozást merényre vált.

Pedig – elbizottság vala

Mindig, ember vész-angyala.

(Benn ének: Jőszte hát, jöszte hát!)

Ha! hívnak! a hű szolga már

Homály-ködben guggolva vár! (El.)

1. BOSZORKÁNY.

Menjünk mi is! hamar, sietve!

Mert visszatér, egy perczenetbe’! (Mind el.)





VI. SZÍN.


Fores. Szoba a palotában.



Lenox és egy más Lord jönnek.

LENOX.

Szavam csak érinté eszméidet,

Mik azt továbbra fejthetik. Csak azt

Mondom, hogy furcsa dolgok! A kegyes

Duncant siratta Macbeth; hisz! halott volt.

A hősi Banquo későn utazék,

S őt, hidd ha tetszik, Fleance ölte meg,

Mert Fleance elszaladt; nem jó tehát

Későn utazni. – Oh, ki nem találná

Szörnyűnek azt, hogy Malcolm és Donalbain

A jó apát megöljék? Kárhozott

Tett! S mint siratta Macbeth! Nem veré-e

Nemes dühében tőrrel át a két

Tettest, kik álom és bormámorában

Rabúl hevertek! Nem volt ez nemes tett?

Az ám s eszélyes is; bántotta voln’

Gyöngéd szivünket: látni, mint tagadják.

Úgy hogy, valóban azt kell mondanom:

Jól tette, és ha Duncan két fiát

Kezére kapná (óvja őket ég!)

Majd megtanítná, mit tesz, ily apát

Megölni; – úgy Fleance-et is. De csitt!

Macduff is, úgy hallom, merész szavak

Miatt, s hogy a zsarnoknak asztalát

Kerülte, most kegyvesztve él. Ugyan

Sir, nem tudod: hol él jelenleg ő?

LORD.

Duncan fia, kitől a zsarnok el-

Rabolta trónját: angol földön él,

Hol őt a szent Edvárd oly kegytelin

Fogadta, hogy balsorsa mit se vőn el

A hódolatból, mely megilleti.

Oda indúlt Macduff is, a szent királyt

Megkérni, küldje hős Siwardot el,

Kinek segélyivel, (ha Isten is

Akarja –) nyerjen asztalunk megint

Bőv eledelt, jobb álmot éjeink,

S mentsük meg ünnepünk’, s vigalmainkat

A vérbe mártott késtől; szív szerént

Szerethessük királyunk’ s szabadon

Birjuk, mi minket illet; – a mi most

Mind, mind hiányzik! – A királyt e hír

Oly hüdbe hozta, hogy most harczra készül.

LENOX.

Küldött-e Macduffért?

LORD.

Küldött; de az, „Nem én uram!” csak annyit válaszolt

A zord követnek, a ki mormogá:

„Megbánod még ez órát, mely emily

Válaszszal terhel engem.”

LENOX.

Elhiszem:

Hogy ez vigyázni készté. Menjen is,

Mily messze csak mehet! Előtte szent

Angyal repüljön, mely hírül vigye

Az angol udvarhoz: mit kérni megy?

Hogy gyors segítség térjen mielőbb

Egy átkos kéz alatt nyögő szegény

Hazánkra!

LORD.

Hő imám is véle száll!

(Mindketten el.)





NEGYEDIK FELVONÁS.


I. SZÍN.


Sötét barlang, középen üst.



Dörgés. Három boszorkány jő.

1. BOSZORKÁNY.

Tarka macska hármat nyávogott.

2. BOSZORKÁNY.

Sündisznó is egyet vinnyogott.

3. BOSZORKÁNY.

Sárkány is süvít;

Ha! az óra itt.

Egybefogózva az üst körűl kerengnek. Ének.)

1. BOSZORKÁNY.

Körűl, körűl, az üst körűl,

Míg minden méreg egybe sűl.

Ide veled, fagyos békám,

Kő alatt mely, éj árnyékán,

Három hétig gyűjtél mérget:

Először doblak be téged!

MIND.

Keverjétek, rajta, rajta!

Üst buzogjon! Forrjon tajtba!

2. BOSZORKÁNY.

Kurta kígyó nyelve, farka

Süljön, főljön e habarczba!

Tüzes gyík-szem, béka-háj,

Varjú-velő, kutya-száj,

Kutyatej fű sűrű mérge,

Kuvikpelyh, vipera kérge,

Hadd buzogjon, főzve, sütve,

Pokoltűznél, öblös üstbe’!

MIND.

Keverjétek, rajta, rajta!

Üst buzogjon, forrjon tajtba!

3. BOSZORKÁNY.

Farkas-zápfog, sárkány-fésű,

halcsont, óriás növésű,

Czet-torokból; aszott múmja,

Büdösbanka feje-búbja,

Nyirkos árnyban nőtt bürökszár,

Istenkáromló török-száj,

Zsidó-vese, bak epéje,

Tiszafa szúrós tüskéje

Szedve hold-ujultakor,

Farkas-szőlő, vad hunyor,

Árokparton szült porontyka

Kifacsart kis-újja-csontja, –

– Ide, mind e bősz loty-kottyba!

Még csak tigris-bélt belé!

S azzal kész a drága lé!

MIND.

Keverjétek, rajta, rajta!

Üst buzogjon, forrjon tajtba!

2. BOSZORKÁNY.

Kész a bűv! Hogy forr az üstbe’!

Pávián-vért, hogy lehűtse!

Hecate jő.

HECATE.

Látom jól van. Szóljatok, ha kész-e?

Mindnek lessz a jutalomba’ része.

Tánczra fel most, a hogy illik!

Körbe, körbe, mint a villik!

Bűv csengettyűt! – csilling, csilling!

(Táncz és ének.)

MIND.

Szürke, barna szellemek!

Ide mind, kik kellenek!

Keverjétek! rajta, rajta!

Hadd habozzék vérbe, tajtba!

2. BOSZORKÁNY.

Viszket már a bal hüvelykem:

Bűnfia kell, hogy közelgjen,

Emerről jön –

Csak hadd jőjön!

Macbeth jő.

MACBETH.

No, rút, titokzatos, éjféli szörnyek,

Hát mit műveltek?

MIND.

Névtelen művet!



MACBETH.

E műveletekre kényszerítelek,

Feleljetek, bármint jutnátok is

Hozzá, – oldjátok bár föl a szelet,

S űzzétek azzal tornyok kakasát,

Veszítsetek bár össze tengeren

Minden habot tajték túrásig, és

Nyelessetek velök minden hajót el;

Bár költsetek vészt, míg a gabnaszár

Mind földön fekszik és fatörzs kidől;

Vártornya essék őr fejére bár,

S kastély, lobor, talpához ejtse csúcsát;

Bár a természet ős csirái mind

Egymást emészszék, míg a rombolás

Maga kifárad: – csak feleljetek

Kérdéseimre.

1. BOSZORKÁNY.

Szólj!

2. BOSZORKÁNY.

Kérdj!

3. BOSZORKÁNY.

Felelünk!

1. BOSZORKÁNY.

Szólj! magunktól kivánod hallani

Vagy mestereinktől?

MACBETH.

Szólítsátok őket!

1. BOSZORKÁNY.

Emse vérét még reá, mely

Kilencz malaczát falá fel;

Lélek-órán, bősz éjféltájt

Bitóról csorgott zsivány-hájt,

Még belé!

MIND.

Mind elé,

Nagy, kicsin, távol, közel

Szolga-lelkek ide, fel!

Dörgés. Első Látomány: fegyveres fő.

MACBETH.

Szólj, ismeretlen hatalom –

2. BOSZORKÁNY.

Ne kérdd!

Ő tudja mit gondolsz, te csak figyelj,

1. LÁTOMÁNY.

Macbeth, Macbeth, Macbeth; Őrizkedj’

Macdufftől! Őrizkedj’ Fife thánjától! – Ereszsz! – elég! (Visszasülyed.)

MACBETH.

Légy bármi: jó tanácsod köszönöm!

Félelmem jól tapintád. Még csak egy szót –

1. BOSZORKÁNY.

Nem hagy magának parancsolni. Más

Következik, hatalmasb mint amaz.

Dörgés. Második Látomány: véres gyermek.

2. LÁTOMÁNY.

Macbeth, Macbeth, Macbeth!

MACBETH.

Három fülem

Ha volna: rád hallgatna mind.

2. LÁTOMÁNY.

Kegyetlen légy s merész, s határozott;

Ne félj, világra kit anya hozott,

Neked nem árthat. (Visszasülyed.)

MACBETH.

Macduff, élj tehát;

Nincs, félnem tőled, ok. De még se, kettős

Biztosíték jobb: zálogot veszek

A sorstúl. Halj meg; – hadd mondhassam a

Halavány félelemnek, hogy hazud!

S alhassam, mikor menydörög. – Mi ez?

Dörgés. Harmadik Látomány. Koronás gyermek, kezében élőfa.

Mi mint királyisarj emelkedik

S gyermek fején királyi díszt visel:

Ki az?

MIND.

Figyelmezz! Tőle várj s ne szólj.

3. LÁTOMÁNY.

Oroszlán szívű légy s kevély! Ne bánd:

Ki zúg? ki átkoz? kardot rád kiránt?

Macbeth legyőzve nem lesz, míg csak a

Birnámi erdő nem mozdul maga,

S nem mászsza meg a dunsinán-hegyet.

(Visszasülyed.)

MACBETH.

Az soha sem lesz! újonczot ki szed

Erdőből? és fölszedni gyökerét

Ki készti azt: hogy járjon? ez derék!

Veszély tehát csak úgy kél ellenem,

Ha a birnámi erdő kelne. Nem,

Nem árthat semmi így! Királyi Macbeth

Bántatlan élhet, s csak ha majd öreg lesz,

Adót idő, s természetnek fizet.

– De egyet tudni még szivem rezeg:

Mondjátok, oh! ha tudtok róla: Banquo

Utódi bírni fogják-é a trónt?

MIND.

Ne óhajts tudni többet.

MACBETH.

Akarok.

S ha nem: legyetek átkoztak! – Mi ez?

(Az üst elsülyed Harsonák.)

Mért sülyed üstötök le? s ez mi zaj?

1. BOSZORKÁNY.

Jelenjetek meg!

2. BOSZORKÁNY.

Jelenjetek meg!

3. BOSZORKÁNY.

Jelenjetek meg!

MIND.

Szemvakítva, szívfájdítva,

Árnyakul föl! s árnyba vissza!

Látomány. Nyolc király; az utolsó tükört tart kezében, utánok Banquo árnya.

MACBETH.

(rendre az egyenként megjelenőkhöz).

Te Banquohoz hasonlítasz nagyon. Menj!

Koronád szemem kiégeti! – Te meg,

Arany körített homlokoddal, az

Elsőre ütsz! – A harmadik is olyan!

Ilyet mutatsz, boszorka-had, nekem?

– A negyedik! Vakuljatok szemek!

Mi ez? Világ végéig tart a sor?

Meg új? Hat, hét; nem kell tovább! De még

Egy nyolczadik jő, tűkröt tart s egész

Sort mutat abba’! Látom, némelyiknek

Két alma, hármas pálcza van kezében.

Oh, szörnyű látás! Látom már igaz!

A vértül ázott Banquo itt vigyorg rám

S mutat azokra, mint övéire!

Hát csakugyan való?

1. BOSZORKÁNY.

Mind, mind való! Mondtuk ne kérdd!

De mért állsz ily leverve, mért?

Testvérim, fogjuk őt körül,

Vidítsuk míg megint örül;

Vidítsuk együtt és külön:

– A léget én elbűvölöm,

Te dalra kelj, te tánczra szállj

Legyen vidám a nagy király.

(Zene. A boszorkányok tánczolnak, aztán eltűnnek.)

MACBETH.

Hová levének? Eltűntek? – Legyen

Ez óra átkozottnak írva föl

Örökre a naptárba. – Hej, ki ott

Künn vagy: belebb!

Lenox jő.

LENOX.

Felség, parancsolál?

MACBETH.

Látád a jós-banyákat?

LENOX.

Nem, királyom.

MACBETH.

Nem arra mentek?

LENOX.

Senki, jó uram!

MACBETH.

Legyen dögvészes, melyen lovagolnak,

A lég! S ki még nekik hisz: átkozott!

– Lódobogást hallék; ki ment elé?

LENOX.

Két-három ember, kik Macduff felől

Hírlik, hogy Angliába menekült.

MACBETH.

Hah! Angliába?

LENOX.

Úgy van, jó uram.

MACBETH.

Idő! előbb jársz bősz feltételemnél!

– Gyors szándokot utól nem ér a tett,

Ha csak tüstént nyomán nincs. Ezután

Szivem zsengéje mindenkor legyen

Kezemnek is zsengéje! Rajta, mindjárt,

Tett koronázza első szándokom!

Gondolva: végrehajtva. Meglepem

Macduff lakát; Fife-ot lerombolom;

Kard-élre hányom nőjét, gyermekit,

S mind a ki csak véréhez tartozó.

Csitt, semmi szó-dagályt! De fogadom,

Meglesz, míg el nem hül határzatom.

Csak látományt ne többet! Hol a hír –

Hozói? vigy hozzájok. (Mindketten el.)





II. SZÍN.


Fife. Szoba Macduff kastélyában.



Lady Macduff, kis fia, Rosse jönnek.

LADY MACDUFF.

Mit tőn, hogy így el kelle futnia?

ROSSE.

Légy asszonyom, türelmes.

LADY MACDUFF.

Ő se volt!

Futása őrültség, kit tettei nem,

Félelme árulónak bélyegez.

ROSSE.

Eszély, vagy félelem volt? nem tudod.

LADY MACDUFF.

Eszély? Ott hagyni nőjét, gyermekét,

Házát, javait, mindenét: a honnan

Elfut maga! Ő minket nem szeret,

Nincs benne a természet ösztöne;

Hisz az ökörszem, e parány-madár,

Fészkén maradva védi magzatit

A bagoly ellen. – Félelem csupán,

Nem szeretet, s eszély sem: ily futás,

A józan ész daczára!

ROSSE.

Drága húgom!

Fékezd magad. Mert férjed bölcs, nemes,

Előrelátó; jobban tudja ő,

Honnan fúj a szél. Többet mondani

Nem is merek; gonosz kor ez, midőn

Tudtán kívül az ember áruló;

Midőn a kósza hír ijeszt s magunk

Se’ tudjuk ijjedtünk okát; sivár

S bősz tengeren hánykódva űzetünk.

Most búcsuzom; de nem soká: beszólok

Megint. A baj tető-pontjára érve:

Szűnik vagy jobbra fordúl. – Szép öcsém,

Isten veled.

LADY MACDUFF.

Szegényke; apja van

S apátlan mégis!

ROSSE.

(Könyet törül).

Mily bohó vagyok,

Tovább időzve: szégyenül magamnak,

És búdra néked! Hát isten velünk. (Rosse el.)

LADY MACDUFF.

Fiú, apád halott. – S mit tészsz te most?

Hogy élsz meg,

KIS FIÚ.

Mint a madarak, anyám.

LADY MACDUFF.

Férgekkel és legyekkel?

KIS FIÚ.

Hát a mit

Kapok; azok is úgy.

LADY MACDUFF.

Szegény madár!

Te félni nem tudsz tőrtül, lépvesszőtül,

Csapdátul és hálótul!

KIS FIÚ.

Minek is?

Nem is szegény madárra lesnek ám

Azokkal. Aztán h’jába is beszélsz:

Nem halt apám meg!

LADY MACDUFF.

Meg bíz ő; – s hogyan

Szerzesz helyette más apát?

KIS FIÚ.

S te más

Férjet, hogy’?

LADY MACDUFF.

Én akár huszat veszek, egy

Vásáron.

KIS FIÚ.

Úgy azért veszed csupán,

Hogy újra eladd.

LADY MACDUFF.

Magad eszed szerint szólsz,

De az, korodhoz, igazán elég.

KIS FIÚ.

Anyácska; áruló volt-é apám?

LADY MACDUFF.

Az volt, fiam.

KIS FIÚ.

S mi az az áruló?

LADY MACDUFF.

Hát a ki esküszik s azt megszegi.

KIS FIÚ.

S mind áruló, ki így tesz?

LADY MACDUFF.

Mind áruló, s azt mind felakasztják.

KIS FIÚ.

Mind felakasztják, a ki esküszik s azt megszegi?

LADY MACDUFF.

Mind föl azt.

KIS FIÚ.

S ki akasztatja föl?

LADY MACDUFF.

Hát a becsületes emberek.

KIS FIÚ.

Úgy hát az esküvők s azt megszegők bolondok, mert elegen volnának, hogy a becsületes embereket megverjék, s fölakaszszák, ők. –

LADY MACDUFF.

Uram, bocsáss meg a kis majomnak.

– De hát hogy szerzesz másik apát?

KIS FIÚ.

Ha apám meghalt volna, siratnád; ha nem siratnád, jó jel volna, hogy mihamarább mást szerzesz helyette.

LADY MACDUFF.

Szegény csacska! Hogy beszélsz!

Egy Hírnök jő.

HÍRNÖK.

Légy áldott, szép hölgy! nem ismersz, tudom,

Bár én neved s rangod jól ismerem.



Házadra, félek, vész közelg; – s ha egy

Jámbortul ily tanácsot elfogadsz.

Távozz e helyről magzatiddal el!

– Gyöngédtelenség: így rémítnelek;

Kegyetlen volna: azt nem tennem, ily

Közel veszélylyel szemben! Óvjon ég,

Nem késhetem. (A Hírnök el.)

LADY MACDUFF.

De merre fussak? Én

Kinek se véték! Ah! eszembe jut,

Hogy földön élek; s gyakran itt: ki vét,

Dicséretet nyer az; jót tenni meg

Veszélyes balgaság. Ily asszonyi

Mentséget, ah, hogy senkinek se véték:

Mért is hozok föl? – Mily arczok, nagy ég!

A Gyilkosok jönnek.

1. GYILKOS.

Hol a férjed?

LADY MACDUFF.

Nem oly avatlan helyen, úgy remélem,

Hogy ily egy ember föllelhesse őt.

1. GYILKOS.

Ő áruló.

KIS FIÚ.

Hazudsz, borzas gazember.

1. GYILKOS.

Te szólsz, te áruló-mag, bűn-tojás te!

(Leszúrja a kis fiút.)

KIS FIÚ.

Anyám, megölt! kérlek, szaladj, anyám!

(Meghal.)



LADY MACDUFF.

Jaj, gyilkosok!

(Elszalad s a gyilkosok utána.)





III. SZÍN.


Anglia. A királyi palota kertje.



Malcolm és Macduff jönnek.

MALCOLM.

Keressünk egy mély, csöndes árnyat: ott

Öntsük ki bús szivünket.

MACDUFF.

Jobb, ragadjunk

Ölő vasat s védjük meg eltiport

Jogunkat, férfiakként. Minden új

Reggelre új özvegy siralma kél,

Új árva jajgat, új bánat veri

Arczul a mennyet, s boltja visszazeng,

Mikép ha Skócziánkkal érzene

S együtt kesergne tördelt hangokon.

MALCOLM.

Mit elhiszek: megsiratom; hiszem:

A mit tudok, s a min segíthetek:

– Ha jó idő fordul, – meg is teszem.

Tán mind igaz, mit elbeszélsz. – E zsarnok,

Kinek neve is fekélyt költ nyelvemen,

Egykor becsűletesnek tartaték:

Te is szeretted őt, míg ő se’ bánta

Téged. S ifjú vagyok bár: érdemet

Talán szerezhetsz vélem, nála; mert

Eszély: szegény, ártatlan, gyönge bárányt

Engesztelésűl adni a boszús

Istennek.

MACDUFF.

Áruló én nem vagyok.

MALCOLM.

De Macbeth az. S a jó nemes szív is

Megtántorulhat egy hatalmi szó

Előtt. De megbocsáss: az én gyanúm

Nem vesz ki téged abbul, a mi vagy.

Az angyalok még fényesek, ha bár a

Legfényesbik lehullt. Minden gonosz

A jó szinébe búvik; ám azért

Saját szinét a jó megtartja.

MACDUFF.

Oh!

Reményim’ elvesztém!

MALCOLM.

S tán épen ott,

Hol én a kételyim’ lelém. – Hogyan?

Zavarban úgy hagyál nőt, gyermeket,

A szív e drága tárgyait s erős

Szent kötelékig? S még bucsútlanul!

Kérlek ne vedd sértésnek a gyanút, mely

Csak enmagam paizsa! Azért lehetsz

Becsületes te, bár mit higyek én.

MACDUFF.

Vérezz tehát, vérezz, szegény hazám!

Hatalmas önkény, verj erős gyökért,

Hisz bántani sem mér a jog. – S te tűrd

Igádat: – ott ingatlan áll a czím!

Isten veled, mylord; minek te vélsz,

Olyan czudar nem lennék mind azon

Földért, mit ama zsarnok körme tart

És ráadásul kincses Indiáért!

MALCOLM.

Ne légy sértődve. Nem vádollak én

Határozottan. Elhiszem: nehéz

Békóba verve roskadoz hazánk;

Sir, vérzik, és mindennap új sebe

Tátong a régi mellett; azt is el-

Hiszem: jogomnak védletére sok

Kar fogna emelődni; s Anglia

Kegyes királya is nehány ezert

Igére. Mind a mellett, bár a zsarnok

Fejére hágnék, vagy kardom hegyére

Tűzném föl azt: – szegény hazám fölött

Több vétek ülne csak, mint ült előbb,

S többet s kínosban kéne tűrnie

A még gonoszb utódtól.

MACDUFF.

És ki az?

MALCOLM.

Magam; kiben jól érzem, úgy be van

Minden bűn oltva, hogy ha mind kihajt:

A fekete Macbeth hófehér leend,

S az elgyötört ország – határtalan

Önkényeimmel egybe-mérve őt –

Báránynak fogja vélni.

MACDUFF.

Nincs a bősz

Pokolnak összes légiói közt oly

Elkárhozott ördög, ki Macbethet

Fölülmulná!

MALCOLM.

Hiszem: hogy vérszopó,

Fösvény, csalárd, kétszínű, bősz, buja,

Alattomos, s minden nevezhető

Bűnnel rakott. De bennem féktelen

A bujaság; nőitek, leányitok,

A tisztes aggnők s gyönge szűzek együtt

Nem töltenék be vágyaimnak éh

Torkát, s mohó hevem letörne minden

Korlátokat, mik szenvedélyemet

Ellenzenék. Jobb Macbeth, mintsem ily

Uralkodó.

MACDUFF.

A féktelen mohóság

A természetnek zsarnoksága, mely

Sok büszke trónt üríte már meg, és

Királyokat dobott le. Ám azért

Elvenni azt, mi a tied, ne félj;

Bőv alkalom lesz űznöd a gyönyört

S hidegnek látsz’nod a világ előtt;

Hajlékony asszony van elég, s tebenned

Sem lakhatik oly falánk kesely, hogy azt

Elnyelje mind, ki szivesen megadja

Egy rá vágyó királynak jó magát!

MALCOLM.

Azonkívül, romlott természetem

Oly telhetlen fukarság fészke, hogy

Volnék király csak: uradalmiért

Elölném a nemest; megfosztanám

Házátul ezt, azt drágaságitól,

S a kincshalom csak fűszer lenne, mely

Falánkabbá tegyen, hogy új meg új

Fortélyt koholjak, minden hűt s igazt el-

Veszítni birtokáért.

MACDUFF.

E fukarság

Mélyebbre hat s veszélyesebb gyökért

hajt, mint a nyár-hevű kéj; ez vala

Már sok királyunk megölője! Még

Ezért se félj: elég dús Skócziánk,

Hogy vágyadat betöltse azzal is,

Mihez jogod van. Ez mind tűrhető, s más

Erényid ellensúlyozzák.

MALCOLM.

De nincs,

Nincs bennem egy se oly erény, mi egy

Királyhoz illik: mint erély, igazság,

Hitbuzgalom, tűrés, kegy, hősiség,

Mérsék, kitartás, jótevés, alázat,

– Nincs bennem egynek egy paránya is;

De sokszorozva minden, a mi bűn,

Mind összesen s egyenként! Sőt ha tőlem

Függ: én a béke lágy tejét pokol

Tüzére önteném; az egyetértést

Fölbujtanám – s mindent egymásra föl-

Uszítanék.

MACDUFF.

Oh, Skóczia, Skóczia!

MALCOLM.

Ha uralkodásra ily ember való –

Szólj, én ilyen vagyok.

MACBETH.

Uralkodásra?

Életre sem méltó! Oh, nyomorult

Nemzet! Bitorlód véres körmiből

Mikor viradsz megint jobb napra, hajh,

Ha trónod jogszerű utóda is,

Ön átka által bélyegezve, így

Mocskolja bé nemzőit! Oh, dicső

Atyád kegyes király volt; a királyné,

Ki szült, gyakortább térden álla, mint

Lábon, s míg élt, naponként meghala.

Isten veled – mert ép e bűnök, a

Miket magadra vallasz, űztek el

Hazámból engem! Oh szivem, oda

Reményed!

MALCOLM.

Macduff, e nemes harag

Az erény szülöttje, s a setét gyanút

Szivemből mind kitépi, s engemet

Becsűletedről megnyugtat. Hasonló

Fogások által rég kisérte már

Az ördögi Macbeth; könnyen hinnem a

Meggondolás tilt. Ám Isten legyen

Tanú közöttünk: mert im átadom

Sorsom kezedbe; visszahúzom azt,

Mit enfejemre vallék, s mind, mivel

Magam gyaláztam, ím elesküszöm,

Mint idegent természetemtül. Én

Asszonyt nem ismerék még; hamisan

Nem esküvém; alig vevém el azt,

A mi enyém volt, nem szegék hitet;

S az ördögöt sem árulnám el a

Társának; nem kevésbbé szeretem

Az igazságot éltemnél. E volt

Első hazug szóm, magam ellen, az

Imént. S minő vagyok valóban: az

Tiéd s szegény hazámé, – a hová

Ép’ jöttöd előtt indúla tízezer

Csatára kész vitézzel agg Siward.

Jerünk mi is, s ügyünk a mily igaz: úgy

Segítsen a szerencse! – Mért levél

Ily néma?

MACDUFF.

Oh, nehéz egyszerre ily

Kedvetlen és kedves beszédeket

Összhangba hozni!

Egy Orvos jő.

MALCOLM.

Jó, beszélhetünk

Majd többet is. – Lejön ma a király?

ORVOS.

Le, Sir. Egész csoport szegénybeteg

Vár gyógyításra; kórságuk daczol

A gyógytannal; de érintésitől

– Oly szent erőt adott kezének ég –

Rögtön kigyógyul!

MALCOLM.

Köszönöm, orvos úr!

(Az Orvos el.)

MACDUFF.

Miféle kór az?

MALCOLM.

Úgy hívják: „király baj;”

E jó király csodás műtéte az,

Mit, a mióta Angliát lakom –

Gyakorta láttam. Mint imádkozik?

Ő tudja jobban; annyi szent, hogy a

Legkórasabbakat, fekély- s sebekkel

Rakottakat, a kikre nézni kín,

A kikre nincs szer: ő kigyógyitá.

Csak egy arany érmet akaszt nyakokba, szent

Imák között. Sőt úgy igérteték,

Hogy bírni fogják még utódi is

Ez áldott gyógyerőt. Azonkivül

Bir égi jós-szellemmel is. S ekép

Sokféle áldás körzi trónusát,

meg annyi jel: hogy ég kegyeltje ő.

Rosse jő.

MACDUFF.

Ki jő emitt?

MALCOLM.

Földink, de még

Nem ismerek rá.

MACDUFF.

Drága jó rokon,

Isten hozott!

MALCOLM.

Most ismerem föl. – Ég!

Hárítsd el azt, mi minket elkülönz,

Minél elébb!

ROSSE.

Amen rá!

MACDUFF.

Skócziánk

Még mind a régi állapotba’ nyög?

ROSSE.

Oh jaj, szegény hazánk magátul is

Majd visszaréműl! Nem nevezhető

Többé anyánknak; temetőnk, a hol

Csak az mosolyg, ki nem tud semmiről;

Hol jaj, nyögés, sirás eget ver – és

Nem veszi számba senki, mert a bú

Vad őrjöngése már mindennapos.

Halál-harang szól: nem kérdik, kinek?

S a hűnek élte hervadóbb, süveghez

Tűzött virágnál: – még beteg se’ volt,

Csak meghal!

MACDUFF.

Oh! merész előadás

S mégis való!

MALCOLM.

Legújabb gyász mi volt?

ROSSE.

Ki már egy óra előttit emlit: azt

Kinevetik. Mert minden pillanat

Új gyász szülője.

MACDUFF.

Hogy van nőm?

ROSSE.

No, – jól.

MACDUFF.

És gyermekim?

ROSSE.

Jól, ők is.

MACDUFF.

A bitor

Nem dúlta föl békéjöket?

ROSSE.

Nem az;

Békébe’ voltak mind, hogy elhagyám.

MACDUFF.

Ne légy oly szófukar. – Hogy áll ügyünk?

ROSSE.

Midőn egy szivemen nehézkedő

Hírrel megindulék: hallám a neszt,

Hogy síkra szállt ki sok bátor nemes:

Mit annyival könnyebben elhivék,

Mert talpon láttam a zsarnok hadát is.

(Malcolmhoz) Itt az idő! Tekintetedre honn

Hősök teremnek; kardot rántanak

A nők is, a nyomor nehéz igáját

Lerázni.

MALCOLM.

Légyen vigaszúl nekik,

Hogy már jövünk. A jó angol király

Siwardot adta mellénk tízezerrel,

Kinél egész keresztyénség se’ tart

Jobb agg vitézt.

ROSSE.

Bár én is a vigaszt

Hasonlóval tudnám viszonzani!

De oly szók égnek ajkamon, miket

Vadonba volna jobb üvöltenem,

Hogy soha fül ne hallaná!

MACDUFF.

Mi az?

Közügyet illet? vagy magán keserv,

Mi egyre súlyosúl?

ROSSE.

Nincs szív, ki ebben

Ne venne részt; de mégis tégedet

Illet leginkább.

MACDUFF.

Úgy tovább ne vond

Meg tőlem azt; add gyorsan át.

ROSSE.

Füled ne

Gyűlölje meg miatta nyelvemet.

Mert gyászosabb hang még nem érte, mint

Mit ez kiált belé!

MACDUFF.

Ha! gondolom –

ROSSE.

Váradra törtek. Nődet, gyermekid’

Legyilkolák. Elmondanom: mikép?

Az annyi volna, mint szegény leölt

Bárányaidhoz vinni téged is

A mészárszékre.

MALCOLM.

Oh, irgalmas ég!

(Macduffhoz) Ember, ne húzd szemedbe kalapod –

Adj szót kínodnak; a szótlan keserv

Csak balsúgója túlfeszült szivednek,

Mely azt sugdossa szűntelen: Repedj meg!

MACDUFF.

S gyermekim is?

ROSSE.

Nőt, gyermeket, cselédet,

Mind, kit találtak!

MACDUFF.

S nem lehettem ott!

Nőm is megölve?

ROSSE.

Mondtam.

MALCOLM.

Végy erőt!

Gyógyszert facsarjunk nagy boszunkból e

Mély sebre írul.

MACDUFF.

Nincsen gyermeke!

S szép kisdedim, mind? úgy mondád-e? mind!

Oh, poklok ölyve! Mind! parányi kis

Csibéimet, anyjostúl! iszonyú!

Egy lecsapással!

MALCOLM.

Tűrd mint férfi.

MACDUFF.

Úgy

Tűröm, de férfiként is érzem azt!

Felejtsem-e, hogy ők voltak nekem

A legbecsesbek? Látta ezt az ég –

És nem segíte rajtok? – Oh, bünös

Macduff! miattad estek el! Nem ön

Vétkök miatt, de értem, nyomorúltért

Csapott a vész fejökre. – Adj nekik

Nyugtot, nagy ég!

MALCOLM.

E’ légyen fegyvered

Köszörűje; váltsd haragra búdat, és

Szived ne tompítsd, sőt tüzeld vele!

MACDUFF.

Szememmel asszonyt tudnék játszni most

S hetvenkedőt nyelvemmel. – Oh, nagy ég!

Szűntesd a távolt: s szemtül szembe hozd

Elémbe Skócziának ördögét,

Kard hosszaságra; és ha megmenekszik:

Nem bánom, akkor engedd el bünét!

MALCOLM.

Ez férfias szó. Most jer a királyhoz;

Kész már hadunk, s csupán a búcsuvét

Van hátra még. Macbeth az aratásra

Megért – s a sarlót fenn az égiek

Fenik reá. – Vigasztalódjatok:

A hosszú éj is végre lát napot. (Mind el.)





ÖTÖDIK FELVONÁS.


I. SZÍN.


Dunsinan. Szoba a kastélyban.



Egy Orvos és egy Komornak jönnek.

ORVOS.

Már két éje virasztok veled, de mitsem tapasztalék, mi előadásodat igazolná. Mikor járt a királyné legutolszor?

KOMORNA.

Mióta ő felsége a táborba ment, többször láttam hogy kikelt ágyából, magára kapta éji köntösét, szekrényét kinyitotta, papirt vett ki, összehajtá, írt, elolvasta, aztán bepecsételte, s ismét lefeküdt. De folyvást mind a legmélyebb álomban.

ORVOS.

Nagy ellenmondás a természetben! álom jótékonyságát élvezni, s egyszersmind az ébrenlét dolgait folytatni. S e zavart álomban, a járás-kelésen s egyéb tevékenységen kívül, mit hallottál, hogy szólt valamikor?

KOMORNA.

Olyasmit, uram, mit nem akarok utána mondani.

ORVOS.

Nekem elmondhatod, sőt szükséges is tudnom.

Lady Macbeth égő gyertyával jő.

KOMORNA.

Ihol ni, itt jő. Mindig így szokott. S pedig fejemet teszem reá, mélyen alszik. Csak tartsa szemmel s maradjon veszteg.

ORVOS.

Hogy jutott a gyertyához?

KOMORNA.

Hát ágya mellett állt; mindig kell gyertyának égni mellette, úgy parancsolta.

ORVOS.

Látod, szemei nyitvák.

KOMORNA.

Igen, de látérzékök zárva van.

ORVOS.

Mit csinál most? Nézd csak, hogy dörzsöli a kezeit.

KOMORNA.

Szokása; úgy tesz, mintha mosná. Láttam már, hogy egy óráig is folyvást így tett.

LADY MACBETH.

Itt – mégis van egy folt.

ORVOS.

Csitt, – szólni kezd. Följegyzem, a mit mond, hogy emlékezetemet gyámolítsa majd.



LADY MACBETH.

El, átkozott folt! Mondom el! Egy-kettő: – úgy ideje már hozzá látni. – A pokol sötét! – Pih, férjem, nem szégyenled? katona, és fél! Mit féljünk, ha kitudódik is, mikor hatalmunkat senki sem vonhatja számadásra! – De ki hitte volna, hogy annyi vér legyen az öreg emberben?

ORVOS.

Hallod ezt?

LADY MACBETH.

A fife-i thánnak nője volt: – hova lett? – Mit? soha sem akarnak megtisztulni e kezek? Szót se arról, férjem, szót se! e riadozással mindent elrontasz.

ORVOS.

Te, te! – oly dolgokat tudtál meg, miket nem kellett volna.

KOMORNA.

Ő beszélt ki olyanokat, miket nem kellett volna. Bizony! isten tudja, mit tudhat ő!

LADY MACBETH.

Itt mégis érzik a vérszag. Arábiának minden illatszere sem édesíti meg e kis kezet! Oh! oh! oh!

ORVOS.

Minő sóhaj volt ez! Iszonyatos teher nyomja szivét.

KOMORNA.

Nem viselnék ily szivet keblemben, egész teste királyi ékességeért!

ORVOS.

Igaz, igaz.

KOMORNA.

Adná Isten, hogy ő is az lehessen!

ORVOS.

E nyavalya kívül esik tapasztalataimon. Ámbár ismertem embereket, kik álomjárók voltak, s mégis kegyesen, ágyukban haltak meg.

LADY MACBETH.

Mosd meg kezeidet. Ölts hálóköntöst. Ne légy oly halovány. – Újra mondom, Banquo el van temetve: nem jöhet visza sírjából.

ORVOS.

Ugyan úgy-e?

LADY MACBETH.

Ágyba, ágyba, kopognak a kapun. – Jer, jer, jer, jer, add kezedet! – A tettet nem tetté nem tehetjük. Ágyba, ágyba, ágyba.

Lady Macbeth, mint jött, el.)

ORVOS.

Lefekszik most?

KOMORNA.

Egyenesen.

ORVOS.

Már balhírek susognak. – Szörnyü tett

Ily szörnyü rázkodást szül: – a beteg

Kedély, siket ágyvánkosának önti

Ki titkait. Nagyobb szükség van itt

A papra, mint orvosra. Istenem

Bocsásd meg bűneinket. Nézz utána

És távolíts el mindent, a mivel

Magába’ kárt tehetne; szűntelen

Tartsd szemmel őt. – Jó éjszakát! szemem

Elborzasztá, elmémet tönkre tette!

Bár gondolok, de szólni nem merek!

KOMORNA.

Jó éjszakát, jó orvos őr!

(Mind ketten elmennek.)





II. SZÍN.


Vidék. Dunsinan közelében.



Dobszóval és zászlókkal jönnek Menteth, Cathness, Angus, Lenox, Katonaság.

MENTETH.

Az angol had közelg; Malcolm, az agg

Siward s a jó Macduff vezérlik azt;

Boszútól égnek, mert nehéz ügyök

Fásult szívű vezeklőt is dühös

S véres boszúra ingerelne.

ANGUS.

A

Birnami erdőnél találjuk őket,

Mert arra jönnek.

CATHNESS.

Hát arról ki tud,

Bátyjával-é Donalbain?

LENOX.

Bizonyost

Tudok felőle: hogy nincs. Névsorát

Birom minden nemesnek; ott az ifju

Siward, – s nem egy még pelyhes ifju, kik

A férfiság próbáját itt teszik le.

MENTETH.

Hát a bitor hol?

CATHNESS.

Dunsinant igen

Erőditi. Sokak szerint: megőrült;

Mások, kevésbbé gyűlölői, azt

Csak hősi dühnek mondják. Annyi áll, hogy

Zilált ügyét a rend övébe nem

Képes csatolni már!

ANGUS.

Most érzi, mint

Tapadt kezén sok gyilkolása! most

A pártütés óránként bünteti

Rút hitszegéseért! S kiknek parancsol:

Prancsra tesznek mindent, szeretetből

Semmit. Királyi méltósága most,

– Mint óriástól ellopott ruha

A törpe tolvajon, – tágan libeg

Nyakába’.

MENTETH.

Ki csodálkoznék zavart

Lényén, hogy önmagátul elriad?

Hisz minden, a mi benne van, magát

Utálja: hogy miért van?

CATHNESS.

Csak haladjunk;

Hódolni a kellő helyen. Keressük

Föl a beteg hon orvosát; s vele

Ontsuk ki minden vérünk’ a honért!

LENOX.

Vagy legalább is annyit, mennyitől

Föléled a virág, – a gyom kidől!

Előre csak Birnam felé! (Mind el, hadimenetben.)





III. SZÍN.


Dunsinan. Szoba a várban.



Macbeth, az Orvos, Kiséret jönnek.

MACBETH.

Ne hozzatok több hírt. Hadd szökjenek!

Míg a birnami erdő Dunsinanra

Nem hág: nem érint félelem. – S ki e

Malcolm kölyök? Nem asszony szülte őt?

– A földi végzet útait tudó

Jós-szellemek mondák: „Macbeth, – ne félj:

Kit anya szült, nem árthat az neked!”

Csak szökjetek hát, csalfa thánok, az

Angol pulyákhoz át! lágy félelem

Nem rázza meg e bátor szívet, – és

Nem e csapongó lelket csüggedés!

Szolga jő.

Pokolban égj szénné, tejképü rongy!

Hol vetted ezt a lúd pofát?

SZOLGA.

Uram –

Lenn tízezer –

MACBETH.

Lúd? nyomorúlt!

SZOLGA.

Uram –

Katona –

MACBETH.

Menj, dörzsöld meg a pofád’,

És pirosítsd ki félszedet, fehér

Májú kölyök! Miféle katonák, rongy?

Kárhozz el! e csepű kép másba is

Félelmet önt. Miféle katonák,

Savó-pofájú!

SZOLGA.

Az angol hadak –

MACBETH.

Told el pofád innen! – Seyton! – Beteg

Vagyok, ha látom – Seyton, mondom! – E

Lökés örökre urrá tesz, vagy a

nyeregből most kidob. – Eleget éltem;

Útam kopárba, sárga lomb közé

Tért már le. És az aggkor ékei:

Szeretet, engedelmesség, hű tisztelet,

S igaz barátok: – nem várnak reám.

Helyettük átok, elfojtott, de mély,

Szájjal való tisztelkedés, üres hang,

Mit a szegény szív megtagadni vágyna,

De nem mer. – Seyton!

Seyton jő.

SEYTON.

Felség, mit parancsol?

MACBETH.

Mi hír újabb –?

SEYTON.

Csak az előbbiek

Valósulása.

MACBETH.

Küzdök, míg a hús

Mind lemetélve nem lesz csontjaimról!

– Pánczélomat!

SEYTON.

Még nincsen arra szükség –

MACBETH.

De fölveszem. Küldj több lovast ki még;

Járasd körül a tájt. Akaszszatok

Mindent föl, a ki félelmet huhog.

Pánczélom’! – Orvos, hogy van a beteg?

ORVOS.

Nem annyira beteg, felséges úr,

Mint fölzavarva rémes képzetek

Csoportja által, miktől nyugta nincs.

MACBETH.

Gyógyítsd ki abból. Vagy nem tudsz beteg

Kedélyt megorvosolni? mély gyökért

Vert bút kitépni az emlékezetből?

Az agyra írt gondot letörleni?

S az altató felejtés édes ellen-

Mérgével, egy földúlt kebel ölő

Mérgét legyőzni –?



ORVOS.

Ily esetben, a

Beteg magának legjobb orvosa!

MACBETH.

Vesd a kutyáknak gyógyszered! nekem

Nem kell! – Te, jöszte, add rám vértemet.

Botomat is! – Seyton, te, küldj ki még. –

– Hé orvos, elpártoltak thánjaim.

– Siess te! – Orvos, országom baját ha

Kipuhatolni s orvosolni bírnád,

És visszaszerezni régi erejét:

Dicséretedre költeném magát a

Visszhangot is. – Szakítsd le, mondom! – Orvos,

Van-é szered: sennád, rhabarbarád,

Hogy elhajtsd ezt az angolt? – Vagy nem is

Tudsz még felőle?

ORVOS.

Felséged hadi

Készületéből értjük. –

MACBETH.

Hozd utánam!

Halál nekem csak akkor árt, ha már a

Birnámi erdő léptet Dunsinánra! (El.)

ORVOS.

Csak én vihetném a fogam ki innét:

Nincs olyan ár, mely visszacsalna ismét! (El.)





IV. SZÍN.


Vidék, Dunsinan alatt. A háttérben erdő.



Dobszóval és zászlókkal jönnek Malcolm, öreg Siward, fia az ifjú Siward, Macduff, Menteth, Cathness, Angus, Lenox, Rosse; Hadak, menetben.

MALCOLM.

Hű véreim, közelg a nap, remélem,

Mely visszahozza majd a felzavart

Házak nyugalmát.

MENTETH.

Azt hiszszük mi is.

SIWARD.

Miféle erdő itt ez?

MENTETH.

A birnámi.

MALCOLM.

Minden legény messen le egy galyat,

S föltartva hordja; – hadd borítsa árny

Számát hadunknak, így hozzuk zavarba

Az ellen számítását.

EGY KATONA.

Úgy teszünk!

(A katonák szétoszlanak s ágakat tördelnek.)

SIWARD.

Úgy hallik, a bitorló Dunsinanban

Ül elbizottan s várja ostromunkat.

MALCOLM.

Minden reménye a falakba’ van.

Künn nagy s kicsiny fellázadt ellene,

Ki csak tehette; és nem is maradt

Mellette más, csak a ki kénytelen volt,

De az se’ szívből.

MACDUFF.

Méltó vádaink’

Hagyjuk, míg el nem dől ügyünk; egész

Erőnkkel addig a harczon legyünk.

SIWARD.

Közelg az óra, mely eldönti ezt,

És megmutatja, hogy ki nyer, ki veszt.

A tétlen ábránd csak reménykedik,

A harcz bírája kardvas lesz pedig!

Előre hát hadunkkal. (Mind el, hadi menetben.)





V. SZÍN.


Dunsinan. A várban.



Harsonák. Zászlókkal jönnek Macbeth, Seyton, katonaság.

MACBETH.

Föl a falakra zászlainkkal! – Ezt

Zúgják szünetlen: „jönnek már.” – Kemény

Várunk az ostromot kaczagja. – Csak

Heverjenek körűle, míg ragály-

S éhségtől meggebednek! A miéink

Ha nem segítnék: szemtűl szembe állnánk

Mérkőzni vélök s bátran viszavernők,

A honnan jöttek. – Hé, mi zaj van ott?

(Künn asszony sírás.)

SEYTON.

Asszony sirás, kegyelmes úr.

MACBETH.

Alig van

A félelemre már érzékem. Egykor

Vérem fagyott meg, hogyha egy kuvik

Sivíta, és egy borzalmas mesén

Minden hajam fölállt s úgy reszketett

Mind, mintha élne. – Már jóllaktam a

Borzalmakkal s véres képzelmim az

Iszony kiséretét úgy megszokák,

Hogy meg sem indít. Mit jajgatnak ott?

SIWARD.

A királyné halt meg, felséges úr.

MACBETH.

Halt volna meg később! Ily hírre is

Lett volna még idő! – Holnap s megint

Holnap, meg holnap, mászva így megyen

Ez napról napra, míg kimért időnk

Levánszorog a végső szótagig.

Tegnapjaink is mind bolondokat

Kisértek a halál hamvgödrihez.

– Aludj ki, pisla fény! Az élet: árny,

Mely jár-kel; egy szegény komédiás,

Ki egy óra hosszant tombol és dühöng,

Azzal lelép, s szava se’ hallatik;

Mese, mit egy bolond beszél, teli

Hangos dagálylyal, – ám értelme nincs!

Hírnök jő.

Te, látom, szólhatnál. No csak hamar!

HÍRNÖK.

Kegyes királyom,

Azt kén’ beszélnem, mit láték magam,

S hogy kezdjem, nem tudom.

MACBETH.

Csak ki vele!

HÍRNÖK.

A mint a dombon őrt állék s alá

Birnamra néztem, hát egyszerre úgy

Tetszék: az erdő mozdúl.

MACBETH.

Hah, czudar

Hazudsz! (Megüti.)

HÍRNÖK.

Ha nem való: üss; ám magad

Megláthatod három mértföldre! – Az

Erdő megindult, mondom.

MACBETH.

Hogy ha mégis

Hazudsz: az első fán függsz élve, míg

Éhség sugorgat össze. Ám ha ez

Való: velem te ugyan-úgy tehetsz!

– Erélyem ingadoz: sátáni két-

Értelműséget kezdek itt gyanítni,

A mely valót mond s egyszersmind hazud.

„Míg a birnami erdő Dunsinanhoz

Nem jő: ne félj!” s im egy erdő mozog

S jő Dunsinanra! – Föl, fegyverre! ki!

Ha már való, mit ez beszél – a várban

Maradni, – futni, – egyaránt hiában!

Hah! únni kezdem a napot, s óhajtom,

Hogy a világ izzé-porrá szakadjon.

Szélvész, dühöngj! Riadj már, csata jel!

Ha esni kell, pánczélban hulljak el! (Mind el.)





VI. SZÍN.


Ugyanott. Térhely a vár előtt.



Dobszóval és zászlókkal jönnek Malcolm, Siward, Macduff, a többi vezetők stb. A hadak ágakkal.

MALCOLM.

Elég közel vagyunk; hajítsuk el

E lombos ernyeinket; lássanak

Úgy a minők vagyunk. Jó bátya, te,

Nemes fiaddal, szeretett öcsémmel,

Vezesd az első támadást. A hős

Macduff, s magunk a többit megteendjük,

A terv szerint.

SIWARD.

Isten velünk! Ha csak

A zsarnokkal találkozik hadunk:

Verjen meg ő, ha vívni nem tudunk.

MALCOLM.

Föl, harsonák! hívjatok harczra ki,

Ti, vér- s halálnak hangos hírnöki!

(Mind el. A szín mögött csatazaj hallatszik.)





VII. SZÍN.


Ugyanott. A tér más része.



Macbeth jő.

MACBETH.

Nem futhatok. Karóhoz kötve kell, mint

Medvének, a hajrát kiállanom.

Ki az, kit asszony nem szült? Az nekem

Félelmes, senki más,

Ifjú Siward jő.

IFJÚ SIWARD.

Mi a neved?

MACBETH.

Ha meghallod, megijedsz.

IFJÚ SIWARD.

Nem én, ha lángolóbb név volna is,

Mint a pokol-lakóké.

MACBETH.

A nevem

Macbeth!

IFJÚ SIWARD.

Sátán se mondhat én előttem utálatosbat!

MACBETH.

Sem félelmesebbet.

IFJÚ SIWARD.

Hazudsz, utált bitorló! s kardom is meg-

Mutatja, hogy hazudtál! (Vívnak. Az Ifjú Siward elesik.)

MACBETH.

Anya szült!

Kaczagom én, harcz, lágy aczélodat,

Mit asszony szülte férfi villogat! (El.)

Csatazaj. Macduff jő.

MACDUFF.

Amott a zaj. Mutasd pofád, bitor!

Ha más talál megölni, nem kezem:

Nőm’ s gyermekim tovább kisértenek. –

Nem bántom én a zsoldos kerneket,

Kik bérbe adták karjokat. Nekem

Macbeth, te kellesz! vagy csorbátlanúl

Dugom hüvelybe tétlen kardomat.

Ott kell csatáznod; ott a rialom

S zaj elsőrendű bajnokot jelent.

Csak megtalálnom engedd őt, szerencse,

Többet nem kérek! (El.)

Csatazaj. Malcolm, öreg Siward jönnek.

SIWARD.

Csak erre herczeg. Könnyen megvevők

A várt, mivel mindkét felen csatáz a

Zsarnok hada – s a thánok hősileg

Forogtak. Immár téged vall a nap,

Kevés híján, győzőnek.

MALCOLM.

Ellenink

Nagy része mellénk állt.

SIWARD.

Menjünk a várba, herczegem. (Elmennek.)

Csatazaj. Macbeth jő.

MACBETH.

Mért jásztanám a balga rómait:

Saját kardomba dőlve? míg elég

Van ellenem, kin kardom fog.

Macduff jő.

MACDUFF.

Megállj

Pokol kutyája, állj meg!

MACBETH.

A világon

Téged kerültelek csak. Menj! Elég

Véred nyom már is lelkemen.

MACDUFF.

Nekem

Nincsen szavam. hangom kardomba’ van

S te vérszopóbb, mint szóval mondható!

(Vívnak.)

MACBETH.

Hiú erőlködés. Az oszthatatlan

Levegőn e vas könnyebben hagy nyomot,

Mint rajtam egy kis karczolást. Suhints

Vasaddal sebhető fejekre. Mert

Engem varázs véd: asszonytól szülött

Nekem nem árthat.

MACDUFF.

Ess’ kétségbe hát a

Varázs felől! s dörögje angyalod, kit

Imádsz, füledbe: „Macduffot kivágták

Idő előtt az anyja méhiből!”

MACBETH.

Légy átkozott nyelv, mely kimondod ezt.

Mert férfiságom jobb felét vevéd

El ezzel! Oh, bolond, ki még hiszen

Pokol büvébe’! kétértelmüleg

Játszik velünk az: fülnek mond valót

Csak; a reményt meg cserbe hagyja. Nem

Vívok veled.

MACDUFF.

Add meg tehát magad,

Pulya! s világ csodája légy soká!

Póznán kifestett ritka szörny gyanánt

Tartunk, s alá ezt írjuk: „jőj ide, nép!

Itt zsarnokot mutogatnak!”

MACBETH.

Nem adom meg

magam: hogy ifjú Malcolm lábait

Csókoljam, míg rám gúnyt dobál a nép.

Bár a birnami erdő Dunsinan

Felé megindúlt, s ellenem te, mint

Nem asszony-szülte jösz: próbálok egy

Végsőt; s fölütve pajzsomat, kiáltom:

„Macduff, jövel! és átkozott, ki még

Kettőnk közűl először esd: elég!” (Küzdve elmennek.)

(A harsonák visszavonulót fújnak.)

Dobok- s zászlókkal jönnek. Malcolm, öreg Siward, Rosse, Thánok, Katonaság.



MALCOLM.

Bár mind, ki nincs itt még, előkerülne!

SIWARD.

Kell áldozatnak esni. Így is, e

Nagy naphoz, úgy látom, olcsón jutánk. –

MALCOLM.

Macduff hiányzik, és nemes fiad.

ROSSE.

Fiad, mylord, vitéz halált hala.

Csak addig élt, míg férfivá leve,

S alig tevé le próbáját: azon

Helyen, hol ingatatlan állt s vívott,

Mint férfiú esék el!

SIWARD.

Halva hát!

ROSSE.

El is vitték a harczterérül. Ám

Búdat ne mérd becséhez: mert amúgy

Határtalan lesz.

SIWARD.

Elől van-é sebe?

ROSSE.

A homlokán.

SIWARD.

Legyen tehát az isten katonája.

Fiam ha annyi volna, mint hajam:

Egynek se kérnék szebb halált. S evvel

Búcsuztatója el van mondva.

MALCOLM.

Több

Keservre méltó; én adom meg azt.

SIWARD.

Nem többre! Mondják: hősileg hala;

Vezesse égbe isten angyala!

Itt jő az új vigasz.

Macduff jő s póznára szúrva hozza Macbeth fejét.

MACDUFF.

Királyom, üdv!

Mert az vagy! Im nézd a bitor fejét!

szabadok vagyunk! – Az ország színe körz,

S üdvözletem szivökben visszazeng;

De hadd kiáltsák hangosan velem:

Üdv, Skócziánk királya, élj soká!

MIND.

Üdv, Skócziánk királya, élj soká! (Harsonák.)

MALCOLM.

Minél-előbb számot vetünk szives

Hűségetekkel, s tartozásainkat

Sietünk leróni. – Thánok, véreink!

Mostantól grófi czímmel éljetek,

Elsők, kiket még így hív Skócziánk.

Mi hátra van s teendő lész’ ez új

Idő szerint: – a száműzötteket,

Kik a mindig éber zsarnok-tőr elől

Külföldre mentek, visszahívni; mind

Törvénybe fogni a megölt hentes

Szolgáit; és sátáni nőjeéit,

Ki, hír szerint, saját erőszakos

Kezével önmagát írtá ki; – mind ez

S több még, ha ég kegyelme ránk tekint,

Meglesz, sor és hely és idő szerint,

S most összesen, s egyen, hálám kimondva,

Koronázásra hívlak össze Sconeba! (Harsonák. Mind el.)
CYMBELINE.



CYMBELINE



* * *



SHAKSPERE SZÍNMŰVEI

FORDÍTJÁK TÖBBEN

BEVEZETÉSEKKEL ÉS JEGYZETEKKEL ELLÁTTA

CSIKY GERGELY

JAVÍTOTT KIADÁS

KÖZEL 600 ILLUSTRÁTIÓVAL

1886

BUDAPEST

KIADJA RÁTH MÓR



Készült az Internet Szolgáltatók Tanácsának támogatásával, az Arcanum Kft.CD-formátumú kiadványából





Shakespeare

CYMBELINE.

Fordította: RÁKOSI JENŐ.





* * *



Tartalom

BEVEZETÉS

ELSŐ FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.

VI. SZÍN

VII. SZÍN.

MÁSODIK FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.

HARMADIK FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.

VI. SZÍN.

VII. SZÍN.

NEGYEDIK FELVONÁS.

I. SZÍN.

II. SZÍN.

III. SZÍN.

IV. SZÍN.

ÖTÖDIK FELVONÁS.

I. SZÍN.

II. SZÍN.

III. SZÍN.

IV. SZÍN.

V. SZÍN.



* * *



SZEMÉLYEK



Cymbeline, Britannia királya.



Cloten, a királyné fia első férjétől.



Leonatus Posthumus, Imogen férje.



Belarius, száműzött lord, Morgan álnév alatt.



Guiderius,

Arviragus, Cymbeline fiai, Polydore és Cadwal álnevek alatt, Belarius vélt fiai.



Philario, Posthumus barátja,



Jachimo, Philario barátja, olaszok.



Egy Franczia Nemes, Philario barátja.



Cajus Lucius, a római hadak vezére.



Egy Római Kapitány.



Két Brit Kapitány.



Pisanio, Posthumus szolgája.



Cornelius, orvos.



Két nemes.



Két porkoláb.



A Királyné, Cymbeline felesége.



Imogen, Cymbeline leánya az előbbi királynétól.



Helen, Imogen nőcselédje.



Urak, Hölgyek, római Senátorok, Tribunok, jelenések, egy Jós, egy hollandi Nemes, egy spanyol Nemes, Zenészek, Tisztek, Kapitányok, Katonák, Követek, és más Kiséret.





* * *





BEVEZETÉS


Cymbeline először az 1623-ki folio-kiadásban jelent meg nyomtatásban, s előadásának legrégibb ismert emléke Forman Simon naplójában található, mely nem említi ugyan az előadás napját, de ugyanezen napló más részeiben előforduló adatok összevetése szerint, ez az 1610-ik évi ápril 20-ka és az 1611-ik évi május 15-ke közé esett. A magyarázók csaknem egyhangúlag megegyeznek abban, hogy a darab csakugyan ez időtájt készűlt s kerűlt először színre. Benső szerkezete, stylje, képeinek bősége, magasztos és érett erkölcsi hangja mind azt bizonyítja, hogy abból az időből való, melyből a „Téli rege”, „VIII. Henrik”, „A vihar” származik. Ugyanezt bizonyítja az úgynevezett mask alkalmazása, a szellemek és Jupiter megjelenése az ötödik felvonásban, melynek mása Shaksperenél csak a „Viharban” található. Azt sem lehet elfogadni, hogy e jelenet csak későbbi színpadi toldalék lett volna; hangján, kivált Jupiter válaszában, világosan látható Shakspere szelleme és keze, s a jelenet oly szerves része az egésznek, hogy nélküle a következők érthetők sem volnának; a dráma végjelenete, Posthumus elbeszélése, a talány megfejtése, a darab megoldása mind oly szoros összefüggésben áll e jelenettel, hogy nélküle nem lehetne megérteni.

A darab származási idejére nézve tehát, a külső és belső bizonyítékok alapján, meglehetős biztossággal fogadhatjuk el az 1610-ik vagy 1611-ik évet vagy is Shakspere költői tevékenységének utolsó korszakát. A mi tárgyát illeti, az első pillantásra látható, hogy két külön, hangban, időben és szinezésben egymástól különböző részből áll: az egyik a brit mondavilágból való, a másik olasz novellai eredetű. A két rész különbsége mindenben, még a nevek formájában is feltűnik, s a szerző nem igyekezett az anachronismusok élét leköszörűlni, sőt az által, hogy meséjét nem tetszés szerint való képzeleti időbe, hanem határozott történeti korszakba helyezte, s történeti nevekkel és eseményekkel kötötte össze, a két elem különbségét annál kirívóbbá tette.

A kettő közűl az olasz novellai rész határozottan a dráma központja, cselekvényének teste, mely magában foglalja a szenvedélyek összeütközését és a történet emberi érdekességét. Ez Posthumus és Imogen viszonya, a középkor egyik legkedveltebb s versben és prózában legtöbbször feldolgozott költői themája: a férj fogadása nejének erénye fölött, pillanatnyi csalódása és rászedése az ármánykodó hazugság által, kegyetlen bosszúja, melyet hű szolgája meghiúsít, az igazság fölfedezése, az áruló leálarczozása, a hitvesi erény elismerése és az ártatlanság diadala. A tárgy sokféle feldolgozása közűl legközelebb áll a drámához Boccaccio novellája a Decameron második napjában, melyet a legtöbb magyarázó e részben Shakspere közvetlen vagy közvetett forrásáúl fogad el. Boccaccio elbeszélése főbb vonásaiban így szól:

Néhány olasz kalmár együtt ül az estebédnél egy párisi fogadóban s beszélgetésök csak hamar otthon hagyott nejeikre tér. A legtöbben könnyedén beszélnek róluk, de a genuai Bernabo Lomellin abbeli meggyőződését fejezi ki, hogy neje, a szép Ginevra ellenállna minden kisértésnek s hű maradna hozzá, habár tíz évig is távol élne tőle. Ragyogó színekkel festi aztán szépségét, báját, kedvességét, elmésségét, ügyességét. Ambrogiulio, a piacenzai kalmár, gúnyolja hiszékenységét, s kérdi, vajjon kiváltsága van-e a császártól, hogy ne járjon úgy, mint más férjek? Nem a császár, hanem Isten adta nekem e kegyet, felel Bernabo. De Ambrogiulio nem bízik a nőkben, s be akarja bizonyítni a genuai kalmárnak, hogy képtelenséget hisz; mert a nők természetöknél fogva kevésbbé állhatatosak, mint a férfiak, pedig tudni való, hogy a nászi eskü ezeket sem tartóztatja vissza a szerelmi kalandoktól. Hát még a gyöngébb nem! Legfölebb a gyalázattól való félelem tartja őket féken; de a hol ettől nem kell rettegniök, ott nem is állnak ellen a kisértésnek. S hozzá teszi, hogy ha Bernabo nejéhez férhetne, tőle is csakhamar elnyerné azt, a mit már annyiaktól elnyert.

Bernabo fogadást ajánl: életét teszi föl ezer arany forint ellen; Ambrogiulio rááll a fogadásra, de nem akarja ellenfelének életét; e helyett ötezer forintot kíván. A fogadás megtörténik. Bernabo Párisban fog maradni s nem ad magáról tudósítást nejének; a fogadásnak pedig három hónap alatt kell eldőlnie. A többi kalmár hiába igyekszik a fogadókat lebeszélni; mindketten sokkal jobban fel vannak hevűlve és írással kötelezik magokat a fogadás megtartására.

Ambrogiulio Genuába siet, de csakhamar belátja, hogy nem lehet semmi reménye fogadásának megnyerésére; mert mindenfelől csak Ginevra erényének magasztalását hallja. Cselhez folyamodik hát; megveszteget egy szegény nőt, ki ismerőse Ginevrának és sokat érintkezik vele. E nő útazás ürügye alatt arra kéri Ginevrát, engedje meg, hogy ládáját nála tegye le. A gyanútlan nő beleegyezik; a ládában Ambrogiulio rejtőzik, ki ily módon Ginevra hálószobájába jut. Éjjel kilép a ládából, megjegyzi magának a szoba bútorzatát, a képeket; magával visz egy erszényt, egy gyűrűt és egy övet, s fölfedezi, hogy az alvó nő kebbén anyajegy van, aranyszínű hajjal körűlfogva. Ekkor visszasiet Párisba s azzal lép Bernabo elé, hogy megnyerte a fogadást. Leírja Ginevra hálószobáját, megmutatja a magával hozott tárgyakat, s mivel Bernabo még mindig nem akar hinni szavának, leírja a titkos jegyet Ginevra mellén. Bernabo le van sújtva, legyőzöttnek vallja magát s kifizeti a csalónak az ötezer forintot.

De nején szörnyű bosszút akar állni. Nem messze Genuától megállapodik s egy szolga által oda hivatja Ginevrát, kit a szolga, megbízása szerint, az országút egy magányos helyén meg fog ölni. De nem öli meg; Ginevra könyörgése meghatja szívét, hisz ártatlanságában, s urának ámítására néhány ruhadarabját viszi hozzá, mint halálának bizonyítékát, míg a nő megigéri, hogy messzire távozik. Valóban férfi ruhát ölt és Sicurano név alatt egy cataloniai nemes szolgálatába lép, ki magával viszi Alexandriába, hová sólymokat szállít a szultán számára. Sicurano megnyeri a szultán kegyét, ki udvarához veszi s testőrségének parancsnokává teszi. Egy idő múlva Acreba megy csapatával az idegen kalmárok védelmére. Itt véletlenűl belép egy velenczei kalmár boltjába és meglátja az ékszert, övet és erszényt, melyet hajdan elloptak tőle. Kérdésére, vajjon eladók-e ezen tárgyak, Ambrogiulio nevetve előlép, kijelentve, hogy e tárgyak az övéi s nem eladók ugyan, de ajándékul szívesen átengedi a kapitánynak. Sicurano nevetése okát kérdi s erre Ambrogiulio elmondja, miként jutott e tárgyak birtokába, még mindig úgy adva elő a dolgot, mintha csakugyan megnyerte volna Ginevra szerelmét. Ginevra ebből megismeri boldogtalanságának okát; most már tudja, miért akarta férje megöletni s elhatározza, hogy bosszút áll az árulón. Rábírja, hogy vele menjen Alexandriába; ugyanekkor ismerős genuai kereskedők által rávéteti Bernabot, ki ezalatt nagy nyomorba jutott, hogy Egyptomba költözzék. Ginevra ekkor elmondja a szultánnak a történteket, s a szultán maga elé idézi mind Ambrogiuliot, mind Bernabot. Az előbbire keményen ráparancsol, hogy vallja meg a teljes igazságot, s ez a kinvallatástól való félelmében elbeszéli a dolgot úgy, a mint valósággal történt. Ginevra erre fölfedezi kilétét, Bernabo térdre roskad előtte és bocsánatot nyer tőle, s Ambrogiuliot a szultán büntetésűl mézzel bekenve meztelenül karóhoz kötteti, hol a legyek és darazsak elevenen megeszik. A kiengesztelődött házaspárt a szultán gazdag ajándékokkal hazájokba bocsátja.

Boccaccio Decameronjának angol fordítása 1620-ban jelent meg, de előszavában említi, hogy már előbb is jelentek meg egyes novellái fordításban; névszerint Ginevra történetének két angol átdolgozásáról van tudomásunk; az egyik 1518-ban, a másik 1603-ban jelent meg. Van különben egy középkori franczia mysteriumi játék is, melynek ugyanez a tárgya s mely némely részletében még közelebb jár Shakspere drámájához. A fogadás Rómában történik Otho és Berengier közt. Berengier, a csaló, előbb ugyanazt a fogást kisérti meg, mint Jachimo: Denise, a nő, előtt azzal rágalmazza férjét, hogy könnyelmű leányokkal él Rómában. Denise szobájába azonban nem ládában viteti magát, hanem megvesztegeti szolgálóját, Eglantinet, ki úrnőjének altatót ad be.

A dráma ezen részének közvetlen vagy közvettet forrása tehát Boccaccio volt; a másik rész, az úgynevezett állami actio, vagyis a brit-mondai és ősrómai elem a legtöbb magyarázó szerint Holinshed krónikájából van merítve, legalább keretje: a nevek és a hátteret alkotó történeti események. Holinshed, a ki történetét a mesés brit királyokkal kezdi, említi Malmutiust, a britek első törvényhozóját, Ludot, London város alapítóját, Cassibelanust és Cymbelint, ki Augustus császár udvaránál nevelkedett s általa üttetett lovaggá; jó barátságban élt Rómával, de később megtagadta az évi adót, minek következtében háború támadt Róma és Britannia közt. Azt is említi, hogy Cymbelin fiai Guiderius és Arviragus voltak; de a királyfiak elrablásáról már semmit sem tud; ez, valamint a sziklabarlangban nevelt királyfiak gyönyörű idyllje, találkozásuk a férfiúnak öltözött Imogennel, vonzódásuk az ismeretlen nővér iránt, mind a költő szabad leleményéből származik; úgyszintén a királyné és Cloten alakja s a királyné ármánykodásai Cymbeline és családja ellen.

De nem minden Shakspere-magyarázó találja ily könnyen megoldhatónak a források kérdését. A német Shakspere-társaság kiadásában Hertzberg abbeli biztos meggyőződését fejezi ki, hogy a két rész összeállítása, az antik-római és brit elem összekeverése a modern olaszszal, nem Shaksperetől származik. Shakspere tökéletesen értett ahhoz, hogy elmerűljön valamely kor szellemében s élve reprodukálja; épen azért nehezen lehetne megérteni, miért ne segített volna a chronologiai ellenmondásokon a darab tisztán tragikus helyzeteiben. A két külön elemnek e synkretismusát csak abból véli megmagyarázhatónak, hogy Shakspere már készen találta, vagy valamely népszerű regényben, vagy egy ismert és kedvelt színműben, melyet átdolgozott. E szerint Shakspere közvetlen forrása nem Boccaccio és Holinshed, hanem valamely régibb regény vagy dráma lett volna, melynek azonban semmi nyoma sem maradt fenn.

„Cymbeline” nagyon különböző elbánásban részesűlt az ítészet részéről s egyaránt tapasztalta az igazságtalan kárhoztatást és a leglelkesűltebb magasztalást. Johnson még föltétlenűl elítélte. „E darab, úgymond, némely helyes gondolatot, néhány természetesen dialogot és csinos jelenetet foglal magában. De mindezekhez csak nagy hibák árán juthatunk. A lelemény balgaságát, a megoldás esztelenségét, a különböző korok neveinek és erkölcseinek összezavarását s az események lehetetlenségét kiemelni annyi volna, mint a bírálatot ellenállásra képtelen együgyűségekre vesztegetni.” E túlszigorú ítéletet régóta meghazudtolta az idő, melynek haladásával az elismerés is folytonosan emelkedett, míg végre valódi lelkesedéssé vált. Schlegel Cymbelinet a költő egyik legcsodálatosabb alkotásának nyilvánítja. Drake szerint a darabnak csaknem minden lapja Johnson ítéletének kiáltó igazságtalanságát hirdeti. Gervinus Cymbelinet a költő legkiválóbb művei mellé állítja s lelkesedéssel beszél róla. Az újabb kori előadások Németország első rangú színpadjain és a magyar nemzeti színházban a közönségnek is alkalmat nyújtottak, hogy elragadtatásával és tapsaival tiltakozzék a méltánytalan ítélet ellen s igazságot szolgáltasson azoknak, kiknek tiszta szeme a külsőségeken keresztűl meg tudta látni az örök igazat és szépet.

És valóban lehetetlen elzárkózni e dráma hatása elől, melynek központjában oly alak áll, mint Imogen, Shakspere gazdag női arczképcsarnokának legszebb és legvonzóbb képe, melyben a szenvedély és nyugodtság, a szilárdság és gyöngédség, az eszményiesség és gyakorlatiasság, a tisztaság és hogy úgy mondjam szűzies érzékiség bájoló és feledhetetlen egészszé egyesűl. A költő különös szeretettel rajzolta a legapróbb részletekig ez alakját, melyben az angol nő, az angol hitves eszményét örökíté meg. A mi szépség árad szét e darabban, belőle sugárzik ki s reá verődik vissza, s még a két királyfi idyllje is, ez a maga nemében páratlan remekmű, csak arra látszik szolgálni, hogy kiegészítse Imogen alakját s fivéreiben férfi párhuzamát mutassa be az ő női szeretetreméltóságának. A darab legszebb jelenetei, melyeknek minden sorát a nagy költő szelleme ihleti, azok, hol Imogen áll a központban: búcsúja Posthumustól, találkozása Jachimóval; a jelenet, hol Posthumus levelét kapja és szerelmének türelmetlen Heve a legbájosabb őszinteséggel tör ki.

Szárnyas lovat nekem! – Hallod, Pisanio!

Ő Milford-révbe’ van: olvasd, s beszélj,

Mily messze van oda? Ha más silány

Dologban egy hétig döczög, miért

Én egy nap nem repülhetnék oda?

Mondd, hű Pisanio (ki úgy epedsz,

Oh, hadd alkudjam: mégsem úgy, de vágysz,

Csakhogy kevésbbé, oh nem úgy, mint én:

Én vágyok túl a túlon!) és sürün

Beszélj… mennyire van az a boldog

Milford? s mellesleg mondd, miként jutott

Wales ily rév boldog birtokába?…

Szólj, kérlek, hány tuczat mértföldet győzünk

Egy-egy órában?

S midőn hallja a távolságot s az időt, melyre szüksége van, türelmetlensége újabb kifakadásokra ragadja; nem hall, nem lát mást, mint a milfordi révet, hol férje vár reá.

Mit! ily tunyán nem jár, a ki

Vesztőhelyére megy. Versenyfutásnak

Hallám hirét, hol gyorsabb volt a ló,

Mint az idő homokja. Eh, bohóság!

S Pisanio csillapító szavaira, hogy gondolná meg jobban a dolgot:

Előmbe nézek én: köd itt, köd ott,

És a mi jő, csak köd van mindenütt,

Melyen nem látok át. Eredj csak, kérlek;

Fogadd szavam. Nincs mit beszélni már:

Reám csak egy út, a milfordi vár.





S mennyire kiegészíti e képet a következő jelenet, melyben megtudja férje igaztalan gyanúját és a kegyetlen parancsot, melyet meggyilkolására adott. Vádló levelét olvasva szó nélkül összeroskad, majd maga bíztatja Pisaniót, hajtsa végre ura parancsát minél előbb.



Öngyilkosságra égi tilalom

Teszi gyávává gyönge kezemet.

Jer, itt szivem; de holmi elfödi.

Csak lassan; nem kell védv: mint kardhüvely

Engedjen. Mi van itt? A hű Leonatus

Levelei, s mind hithagyott lett? Félre,

Hitemnek megrontói! Már nem lesztek

Szivemnek mellese. Ál prófétáknak

Szegény bolondok higyjenek: habár

A megcsalottnak fáj az árulás,

Kinosb a dolga mégis a csalónak.

S te Posthumus, ki engedetlenségem

Atyám ellen lázitád és velem

Megvettetél király kérőket is,

Tapasztald, hogy ez nem mindennapi,

De ritka és nemes tett; én pedig

Bánkódva gondolom, ha tompa lészsz

Iránta, kit most ékesítsz, miként

Gyötrend emlékem. Kérlek, most siess:

A bárány mészárszékre megy: a kést!

Urad parancsszavára lomha vagy,

Bár én is kérem.





Mennyi keserűség és mennyi szerelem van e szavakban! De nem adja át magát a tétlen kesergésnek, a renyhe kétségbeesésnek; midőn Pisanio ajánlatára reménye nyílik, hogy életben maradhat, hogy még hírét hallhatja férjének s meggyőzheti ártatlanságáról: erélylyel, tétovázás nélkül ragadja meg az alkalmat s nyugodt bátorsággal tör át az akadályokon. És midőn végre czélját éri, midőn bűnbánó férje kétségbeesetten kiáltja nevét, majd lábai elé roskad, nem kiván más elégtételt, mint férjének visszatért szerelmét, nincs más mondani valója, mint, keblére borúlva, ez egyszerű szavak:

Mért lökted el magadtól hitves hölgyed?

Vedd úgy, hogy sziklán állsz és lökj le újra.





ELSŐ FELVONÁS.


I. SZÍN.


Britanniában. Kert Cymbeline palotája mögött.



Két Nemes jön.

1. NEMES.

Nincs itt, csak ránczolt homlok: úgy a vérünk

Se jár korunkkal, mint a hogy királyunk

Kedvétől udvaronczink arcza függ.

2. NEMES.

Mi baj?

1. NEMES.

Leánya, trónörököse,

Kit ő neje (a csak nem régen nőül

Vett özvegy) egyszülött fiának szánt,

Magát egy árva, de derék nemesnek

Adá. Hozzá ment, s most számüzve férje,

A nő fogoly, s külsőleg gyászt visel

Mindenki; bár hiszem, hogy a királyt

Sziven találta a dolog.

2. NEMES.

Csak őt?

1. NEMES.

S ki veszté a leányt; úgy a királynét

Ki legfőbb óhajtá a nászt; hanem

Az udvaroncz-sziv – bár arczát királya

Kedvéhez szabja – csak örül azon,

Min a király busúl.

2. NEMES.

S mind ez miért?

1. NEMES.

Ki veszté a herczegnőt, érdemetlen

A rágalomra is. A ki nyeré

(Már mint ki elvevé; oh a derék

S azért ép számüzött!) olyan, ha párját

Keresnők e világon, némi híja

A mérközőnek mindig volna. Nem

Hiszem, hogy ily külső s bel-tartalom

Jutott kivüle másnak.

2. NEMES.

Tuldicséred.

1. NEMES.

Uram, nem túl azon, a meddig ér;

Sőt megszorítom inkább mértekét,

Semminthogy megszerezném.

2. NEMES.

Ki s mi ő?

1. NEMES.

Nem áshatok egész tövéig. Atyja

Sicilius volt, ki Róma ellenében

Cassibelanhoz fűzte hirnevét;

De czimeit Tenantiustól nyerte,

Kinek dicső, bámult sikerrel szolgált,

Így nyervén a Leonatus nevet.

Volt még a szóban lévő nemesen

Túl két fia, kik akkori csatákon,

Kezökben karddal haltak el, min atyjok

(Már agg s törzsén aggódó) elbusult,

S nem sokkal élt tovább; nemes neje,

Teherben azzal, a kiről beszélünk,

Szülésbe halt. Királyunk fogta pártul

A kisdedet s Posthumus Leonatusnak nevezte;

Fölnevelé s apródjává tevé;

Oktatta minden tudományra, mit

Kora megbirt, s mit ő úgy szítt be, mint mi

A levegőt: mihelyt kapá, és őszszé

Lett tavaszában már. Az udvaron

Élt, s (ritkaság!) dicsérték egyaránt

S szerették: ifjak példaképe volt,

Érettebb kornak mintatűköre,

Tisztes korúknak véneket vezérlő

Gyertek; s kiért számüzetett, nejének –

De hirdeti a nő saját becse,

Mire becsülte őt s erényeit:

Választásából ismerhetni meg,

Minő gyöngy férfi ő.

2. NEMES.

Már tisztelem

Beszédedből is. S kérlek, a király

Egyetlen gyermeke e lány?

1. NEMES.

Egyetlen.

Volt két fia (ha érdemes, jegyezd

Meg), három éves az idősb, a másik

Pólyába’ volt, hogy dajka-kéz alól

Ellopták, s nem gyanitják még ma sem,

Hová lehettek.

2. NEMES.

S már hány éve ennek?

1. NEMES.

Mintegy húsz éve.

2. NEMES.

Hogyan hordhatni el királyi vért;

S ily rosszul őrizeni, renyhén keresni,

Hogy nem lelék nyomát.

1. NEMES.

Bár különös,

Vagy a hanyagságon nevetni kell;

Hanem igaz.

2. NEMES.

Hiszem.

1. NEMES.

De hagyjuk. Itt

Jön a nemes, a herczegnő s a királyné.

(Elmennek.)





II. SZÍN.


Ugyanott.



A Királyné, Posthumus és Imogen jönnek.

KIRÁLYNÉ.

Nem, lányom, már én rólam azt ne mondhasd,

Hogy én, sok mostoha rossz hireként,

Rossz szemmel nézlek. Foglyom vagy; de im,

Kezedbe adja zárod kulcsait

Őrződ maga. Rád nézve, Posthumus,

Mihelyt megnyertem a sértett királyt,

Valóban, ügyvéded leszek; de még

Dühének forr tüze, s jó volna oly

Türelmesen viselned itéletét,

A mint javalja bölcseséged.

POSTHUMUS.

Fölség,

Eltávozom ma még.

KIRÁLYNÉ.

Ösméred a

Veszélyt. Én egyet fordulok a kertben,

Mert szánom a meddő szerelmi kint,

Bár a király tilt együtt lennetek. (Elmegy.)

IMOGEN.

Galád nyájasság! Csiklandoz simán

E zsarnok ott, a hol sebez! – Legdrágább

Uram, én tartok egy kicsit atyám

Dühétől, ámde – szent hitem megóva –

Nem attól, mit velem dühe tehet.

Te távozol, és én haj türjem itt

Későn korán a bősz szemek tüzét,

Vigasztalan egyéb, mint hogy a földön

Van még e gyöngy, kit viszontláthatok.

POSTHUMUS.

Királynőm, hölgyem! Asszonyom, ne sirj!

Okot adok rá, hogy gyengébbnek vélnek,

Mint illik férfihoz. A leghivebb

Férj én leszek, ki csak hűséget esküdt.

Philarionál Rómában lesz lakásom:

Barátja volt atyámnak; én csupán

Levélből ismerem őt. Irj oda,

S szemem betűid’ inni fogja, bár

Epéből van a ténta. (A Királyné visszajön.)

KIRÁLYNÉ.

Kérlek, gyorsan.

Ha jönne a király, ki tudja, mily

Haragja érne engem. (Magában.) Ráveszem,

Hogy erre jöjjön. Én nem bántom őt,

De ő fizet meg a bántalmakért,

És drágán vesz sérelmet. (Elmegy.)

POSTHUMUS.

Életünk

Hosszára nyujtsuk bár bucsunk’, csupán

Az indulás irtózata növekszik:

Isten veled.

IMOGEN.

Nem, várj még egy kicsit.

Ha csak friss légre nyargalnál, rövid

Voln’ ez bucsunak. Nézd, szerelmem, ezt:

Anyámé volt e gyémánt: vedd, szivem;

De tartsd meg, mig más nőért nem esengsz,

S a mig él Imogen.

POSTHUMUS.

Másért? Hogyan!

Jó Isten, add nekem, mi az enyim,

S más ölelésitől válaszszon a

Halál bilincse el. Itt, itt maradj!

(Újjára húzza a gyűrűt.)

Mig érzék rajta tart. S mint árva énem’

Cseréltem nagy károddal rajtad, legszebb

S legédesebb, úgy apróságainkon

Is mindig csak nyerek: viseld ezt értem:

A szerelem békója; ráteszem

Im, a legszebb fogolyra.

(Karpereczet tesz karjára.)



IMOGEN.

Istenek!

Mikor látlak viszont?

POSTHUMUS.

Ah, a király!

Cymbeline és Urak jönnek.

CYMBELINE.

Hitvány kölyök! El innen, el szememből!

Meghalsz, silány magaddal ha parancsunk

Után is terheled az udvart. Pusztulj!

Véremnek méreg vagy.

POSTHUMUS.

Az Isten óvjon!

S megáldja, ki jó az udvaron marad!

Megyek. (Elmegy.)

IMOGEN.

Ennél már élesb nem lehet

A kinhalál.

CYMBELINE.

Hálátlan, ifjuságom

Kellett voln’ visszaadnod, és te évek

Sulyával terhelsz.

IMOGEN.

Kérlek, jó uram,

Önkinzásoddal ne emészd magad’:

Dühöd’ nem érzem: minden rettegés

Minden kin egy nemesb érzésbe ful.

CYMBELINE.

Nincs hűség, szeretet?

IMOGEN.

Nincsen remény,

Kétségbesett, s vele a szeretet.

CYMBELINE.

Miért nem kelle királynénk fia?

IMOGEN.

Oh hála, hogy nem kelle! Sast vevék,

S a vércsét kerülém.

CYMBELINE.

Koldust vevél, és trónomat a szenny

Fészkévé tenni készülél.

IMOGEN.

De sőt

Fénynyel tetézni.

CYMBELINE.

Oh, elvetemült!

IMOGEN.

A te hibád, uram, hogy szeretem:

Játszó társammá tetted; s bármi nőhöz

Ő méltó férfi: tul fizet az egész

Összeggel, melyet értem ád.

CYMBELINE.

Őrült vagy?

IMOGEN.

Sir, szinte az: gyógyitson meg az ég!

Bár pásztor lánya volnék s ő juhász

Szomszédunk gyermeke!

(A Királyné visszatér.)

CYMBELINE.

Te eszelős!

(A Királynéhoz.) Együtt lelém megint: nem úgy tevél

A hogy rendeltük. El vele és csukd el.

KIRÁLYNÉ.

Oh kérlek, türelem. – Csend! Lányom asszony,

Csend! – Drága felség, hagyj magunkra és

Keress vígaszt belátásod szerint.

CYMBELINE.

Szikkadjon el mindennap vériből

Egy csepp s e hóbortjában veszszen el

Vénségire.

Pisanio jön.

KIRÁLYNÉ.

Pfui! – Térj ki: ime, szolgád.

Nos, nos, uram, mi hir?

PISANIO.

Fiad urad

Gazdámra kardot ránta.

KIRÁLYNÉ.

Hah! De baj,

Reménylem, nincs?

PISANIO.

De hisz lett volna, ha

Nem inkább játszik, mintsem vív uram,

S dühét veszi segédül: ott levő

Urak szétválasztották.

KIRÁLYNÉ.

Nagyon örülök.

IMOGEN.

Atyám fiad barátja s őt pártolja.

Egy számüzöttre kardot huzni. Oh

Derék lovag! Bár Afrikában állna

E kettő szemben s én tűvel közel,

Hogy szurdalhatnám azt, a ki hátrálna.

Mért hagytad el urad’?

PISANIO.

Parancsolá.

Nem türte, hogy kisérjem őt a révig.

E jegyzéket adá elvégzenem,

Ha tetszenék rám biznod.

KIRÁLYNÉ.

Hű cselédje

Volt mindig, s hogy lesz is, becsületem

Reá!

PISANIO.

Felség, alásan köszönöm.

KIRÁLYNÉ.

Forduljunk egyet, kérlek.

IMOGEN.

Itt fogok

Veled fél óra mulva szólni: addig

Nézd legalább, mint indul el uram. (Elmennek.)





III. SZÍN.


Köztér.



Cloten két Nemessel jön.

1. NEMES.

Uram, tanácsolnám, válts inget: a tett hevétől úgy párologsz, mint valami áldozat. A honnan levegő kijön, oda be is megy a levegő; már pedig itt körülöttünk nincs olyan egészséges levegő, a milyen belőled jön.

CLOTEN.

Ha ingem véres volna, akkor volna mit váltani. Megsebeztem őt?

2. NEMES.

(magában).

Nem, hitemre, annyira sem, mint türelmét.

1. NEMES.

Hogy megsebezted e? Teste ugyancsak váz legyen, ha meg nem sebezted; ha nincsen megsebezve, akkor teste nem is egyéb, mint megszokott járása az aczélnak.

2. NEMES.

(magában).

Aczéla adósságba verte magát s csak úgy oldalt kerűlt a városnak.

CLOTEN.

A pimasz nem akart helyt állani.

2. NEMES.

(magában).

Nem ám, hanem egyre szökött előre, szembe.

1. NEMES.

Helyt állani veled szemben! Van ugyan földed, a mennyi neked elég; de ő még gyarapította területedet, mert egyre tágított.

2. NEMES.

(magában).

Tágított annyi hüvelknyit, a hány óczeántok van, filkók!

CLOTEN.

Bár csak ne választottatok volna szét bennünket!

2. NEMES.

(magában).

Bár csak ne addig, míg meg nem mérted volna a földön, mekkora bolond vagy.

CLOTEN.

S az a leány ezt a ficzkót szeresse s engem megvessen?

2. NEMES.

(magában).

Ha bűn a helyes választás, akkor elkárhozott.

1. NEMES.

Mindig mondtam, uram: agyveleje nem tart lépést szépségével; jó czégér, de elmésségének csak gyér sugarait láttam.

2. NEMES.

(magában).

Nem igen sugároz bolondra, nehogy a viszfény sebezze.

CLOTEN.

Gyere, menjünk szobámba. – Sebet szerettem volna látni.

2. NEMES.

(magában).

Nem kivánnám, ha csak szamáron nem esik, a mi nem is oly nagy eset lett volna.

CLOTEN.

Velünk tartasz?

2. NEMES.

Követni fogom fenségedet.

CLOTEN.

Nem, gyerünk együtt.

2. NEMES.

Menjünk, mylord. (Elmennek.)





IV. SZÍN.


Szoba Cymbeline palotájában.



Imogen és Pisanio jönnek.

IMOGEN.

A parti réven kéne élned, és

Minden hajón kérdezned: mert ha irt,

S én nem kapom meg, kárba ment papir

Voln’, mint a fölajánlott kegyelem.

Mi volt végszója?

PISANIO.

Királynőm, királynőm!

IMOGEN.

S lobogtatá kendőjét?

PISANIO.

S csókolá.

IMOGEN.

Érzéktelen gyolcs! boldogabb nálamnál! S ez minden?

PISANIO.

Nem, mert mig fülel avagy

Szememmel megkülönböztethetém

Másoktul, a hajó szinén maradt,

Kalappal, keztyüvel, kendővel intvén,

A hogy kedélye vágya, hánykodása

Jelezni tudta, lelke hogy mi lomhán

Vitorláz el, s mi gyorsan a hajó.

IMOGEN.

Mért nem kisérted szemmel, mignem oly

Kicsinyre olvadt, mint a varju, vagy

Kisebbre még!

PISANIO.

Kisértem, asszonyom.

IMOGEN.

Én megszakgattam voln’ szemizmaim’,

Csakhogy láthassam, mig a messzeség

Oly ponttá nem feni, mint tű hegye;

Sőt követem vala, mig a szunyog

Alakjából léggé nem olvad: aztán

Elfordultam és sirtam volna! – Jó

Pisanio, mikor halljuk hirét?

PISANIO.

Bizonynyal, úrnőm, első alkalommal.

IMOGEN.

Nem is bucsuztam tőle el – pedig

Sok édes mondandóm volt; – mielőtt

Még mondhatám, hogy ekkor s ily időn

Ily és ily gondolattal gondolok

Reá; vagy tőle esküt veheték,

Hogy olasz nők nem sértik érdekem’

S becsűletét; avagy meghagyhatám,

Hogy reggel s esti hatkor s éjfelen

Találkozunk imában, mert én akkor

Az égbe szállok érte; s mielőtt

Még bucsu-csókom’ adhatám, melyet

Két bűvös szóba rejték: jött atyám,

S miként a zsarnok éjszaknak lehe

Fonyasztá bimbainknak életét.

Egy Hölgy jön.

A HÖLGY.

Királynénk kéri nagysád társaságát.

IMOGEN.

Ezt rád bizom; végezd hamar. Megyek

Királynédhoz.

PISANIO.

Meglesz mind, asszonyom. (Elmennek.)





V. SZÍN.


Rómában, Philario lakásán szoba.



Philario, Jachimo, egy Franczia, egy Hollandi s egy Spanyol jönnek.

JACHIMO.

Hidd el, uram, láttam Britanniában: híre akkor növekedőben volt; már akkor várták tőle, hogy lesz belőle annyi ember, a milyen nevet azóta szerzett; de én akkor is a szeme közé tudtam volna nézni nagy álmélkodás nélkül, ha képességeinek lajstromát akasztották volna is melléje, hogy itemekkel olvassam végig.

PHILARIO.

Te oly időből beszélsz róla, a mikor még azzal patkolatlanabb volt, a mi azóta külsejét és belsejét kiteszi.

A FRANCZIA.

Én Francziaországban láttam: voltunk mi többen is, a kik csak úgy bele tudtunk nézni a napba, mint ő.

JACHIMO.

Az a házassági ügy királya leányával (miben inkább a lány, mint az ő értéke szerint kell őt megbecsülnünk) kétségkívül jókora részét adja hírének.

A FRANCZIA.

Aztán számüzetése.

JACHIMO.

Az, és azok helyeslése, a kik a lány pártján siránkoznak e siralmas váláson: mind ez igen csodálatosan nagyítja őt, s ha csak azért is, hogy a nőt megerősítsék elhatározásában, melyet különben megdönthetne egy igen könnyű roham, minthogy egy minden kiválóbb tulajdonság nélküli koldushoz ment nőűl. De honnan van, hogy hozzád száll? Honnan ered ismeretségtek?

PHILARIO.

Együtt katonáskodtunk atyjával, ki gyakran nem kevesebbel, mint életemmel tett adósává.

Posthumus jön.

Itt jön a brit. Bánjatok vele úgy, a hogy hozzátok hasonló műveltségű férfiakhoz az ő fajtája idegenekkel szemben illik. Kérlek mindnyájatokat, ismerkedjetek meg közelebbről ez úrral, kit ajánlok, mint nemes barátomat. Hogy mennyire érdemes erre, azt kimutatni inkább későbbre hagyom, semhogy füle hallatára dicsérjem.

A FRANCZIA.

Uram, mi ismertük egymást Orleansban.

POSTHUMUS.

S azóta én udvariasságodért adósod vagyok, mit sohasem fogok leróhatni, ha folyvást fizetem is.

A FRANCZIA.

Túlbecsülöd, uram, csekély szívességemet. Örültem, hogy kibékíthettem földimet veled. Kár lett volna oly gyilkos szándékkal, minő benneteket akkor hajtott, oly csekély és közönséges ok miatt egymásra rohannotok.

POSTHUMUS.

Bocsánat, sir, én akkor fiatal útazó voltam, inkább kerültem az után indúlni, mit másoktól hallottam, mintsem követtem minden tettemben mások tapasztalatait; egyébiránt érettebb ítéletem szerint is (ha sértés nélkül van, midőn érettnek mondom), vitám nem volt épen olyan jelentéktelen.

A FRANCZIA.

Biz Isten az volt arra, hogy kard által döntessék el, s még hozzá két oly emberé által, kiknek egyike, minden valószínűség szerint, vagy keresztűl ment volna a másikon, vagy elesett volna mind a kettő.

JACHIMO.

Szabad tisztelettel kérdezni, miben állt a vita?

A FRANCZIA.

Bizonynyal, azt hiszem. Nyilvános összekoczczanás volt, mely minden ellenmondás nélkül megtűri, hogy elmondjam. Sokban hasonlított múlt esti vitánkhoz, melyben mindegyikünk a saját hazájabeli nőket dicsérte: ez az úr akkoriban azt állítá (s vérével volt kész állítását bizonyítani), hogy hölgye szebb, erényesebb, elmésebb, szűziesebb, állhatatosabb, különb és hozzáférhetetlenebb, mint a legkiválóbb hölgy Francziaországban.

JACHIMO.

E hölgy többé nem él, vagy ezen úr véleménye azóta elkopott.

POSTHUMUS.

A nő erényét tartja, én meg tartom hitemet.

JACHIMO.

Nem kell oly igen olasz hölgyeink fölé emelned őt.

POSTHUMUS.

Oly kihívással szemben, mint Frankhonban, semmit sem engednék le, jóllehet imádójának s nem barátjának vallom magamat.

JACHIMO.

Oly szép s oly jó (egy neme a karöltve járó hasonlatoknak) kissé igenis szép és igenis jó lett volna bármely brit nőnek. Ha túl tesz némelyeken, kiket láttam, valamint ezen gyémánt túlragyog sokat, mely szemem elé kerűlt, akkor se hihetnék egyebet, mint hogy soknál többet ér; de sem én nem láttam még a legértékesebb gyémántot, sem te nem a legkülönb hölgyet.

POSTHUMUS.

Annyira dicsértem, a mennyire becsültem: így vagyok kövemmel is.

JACHIMO.

S mennyire becsülöd?

POSTHUMUS.

Többre, mint mennyiben a világ bírja.

JACHIMO.

Akkor páratlan hölgyed vagy meghalt, vagy kibecsüli őt egy kis apróság.

POSTHUMUS.

Csalódol: az egyik eladó, vagy elajándékozható, akár hogy lenne annyi kincs, melyből ára kitelik, akár elég érdem az ajándékra; a másik nem adás-vevésre szánt dolog, hanem egyedül az istenek ajándéka.

JACHIMO.

Melyet az istenek neked adtak?

POSTHUMUS.

S melyet kegyelmökből meg is fogok tartani.

JACHIMO.

Hiszen név szerint a tied lehet; de tudod, a rideg baromfi könnyen kerűl a szomszéd udvarába; gyűrűdet el is lophatják: e szerint a te megbecsülhetetlen tiszteleted két tárgyának egyike törékeny, másika a véletlentől függ; kitanúlt tolvaj, vagy egy effélékben tökéletes udvaroncz meg merné koczkáztatni mindkettőnek elnyerését, az elsőét úgy mint a másodikét.

POSTHUMUS.

Itáliátokban nincs udvaroncz, tökéletes legyőzni hölgyem becsületét, ha ennek megőrzését vagy elvesztését nevezed törékenységének. Nem kétlem, el vagytok látva tolvajokkal; de azért nem féltem gyűrűmet.

PHILARIO.

Hagyjuk abba, uraim.

POSTHUMUS.

Tiszta szívemből, uram. Ez érdemes signior – köszönöm is neki – nem tekint idegennek: bizalmasak vagyunk első látásra.

JACHIMO.

Ötször ennyi szóváltással nyernék szép hölgyednél annyi tért, hogy hátrálásra bírjam egész a megadásig, ha bejuthatnék hozzá s barátom lenne az alkalom.

POSTHUMUS.

Nem, nem.

JACHIMO.

Gyűrűd ellen merek fogadni fele vagyonomba, pedig azt hiszem, kissé többet ér. Hanem fogadásom inkább bizalmad ellen szól, mint hölgyed jó hírneve ellen; és, hogy minden sértést kizárjak belőle, meg merem kisérteni bármely nő ellen a világon.

POSTHUMUS.

Nagyon merészen bíztatod magad’ s ép akkorát fogsz csalódni: nem is kétlem, hogy eltűrnöd kellend, a mit kisérleteddel megérdemelsz.

JACHIMO.

Mi az?

POSTHUMUS.

Vereség; bár kisérleted, mivel annak nevezed, többet, büntetést is érdemel.

PHILARIO.

Nemes urak, elég ebből ennyi; el van hamarkodva a dolog; haljon meg, a mint született; ismerkedjetek meg csak, kérlek, jobban.

JACHIMO.

Bár tettem volna vagyonomat s szomszédomét is rá, hogy bebizonyítom, a mit mondtam.

POSTHUMUS.

S minő hölgyet választanál az ostromra?

JACHIMO.

A tiedet, a kit állhatatosság dolgában oly hozzáférhetetlennek vélsz. Ha ajálsz az udvarnak, a hol hölgyed van, nem több előnynyel, mint két alkalmas találkozással: tíz ezer aranyat teszek gyűrűd ellen, hogy elhozom onnan a becsületet, melyet te oly biztosítottnak képzelsz.

POSTHUMUS.

Arany ellen aranyat fogadok: gyűrűm oly drága nekem, mint újjam, melyhez tartozik.

JACHIMO.

Kedvese, s annyiban óvatosabb is vagy. Ha már úgy veszed a nők húsát, habár egy-egy millión is drachmáját, akkor a rothadástól sem tudod megóvni. De látom, van benned bizonyos vallásos érzület, melyet féltesz.

POSTHUMUS.

Ez csak szóbeszéd; reménylem, szándékod komolyabb.

JACHIMO.

Szavamnak úra vagyok, s esküszöm, a mit mondok, annak állok is.

POSTHUMUS.

Állasz? Itt van gyémántom, de csak kölcsönbe, míg visszatérsz. Csináljuk meg az egyezséget. Hölgyem erénye különb méltatlan gondolkozásod mérhetetlenséginél: erre merek fogadni. Itt a gyűrűm.



PHILARIO.

Semmi fogadás!

JACHIMO.

Az istenekre, az! Ha nem hozok elégséges bizonyítékot arról, hogy hölgyed testének legdrágább részét élvezém, akkor tíz ezer aranyam a tied, s tied hozzá gyémántod is, ha visszatérve oly becsületben hagyom őt, a milyenben te hiszed, akkor ő, a te drágaköved, ez a te drágaköved, s aranyam a tied – föltéve, hogy ajánlatod megszerzi nekem a legszabadabb járást-kelést.

POSTHUMUS.

Elfogadom e feltételeket; állapítsuk meg a pontozatokat kölcsönösen. Csupán annyiban fogsz felelni. Ha megtetted próba-útadat, s közvetlenűl meggyőzesz, hogy sikerűlt, akkor ő nem érdemes arra, hogy vitázzunk miatta; ha azonban a kisértést kiállja (te nem mutatván ki az ellenkezőt), akkor rossz véleményedért, melyet tisztasága ellen intéztél, kardoddal fogsz nekem felelni.

JACHIMO.

Kezet rá, áll. A bíróság előtt mindezt írásba teszszük, aztán el, egyenest Britanniába, nehogy az alkú kihüljön s oda veszszen. Sietek pénzemért s írásba tétetem kölcsönös téteinket.

POSTHUMUS.

Helyes.

(Posthumus és Jachimo elmennek.)

A FRANCZIA.

Gondolod, hogy lesz belőle valami?

PHILARIO.

Signior Jachimo nem fog tágítani

Kérlek, kövessük őket.





VI. SZÍN


Britanniában. Cymbeline palotájában, szoba.



Királyné és Hölgyek, Cornelius jönnek.

KIRÁLYNÉ.

Szedjétek meg harmattal gyorsan e

Virágokat. Ki irta fel?

1. HÖLGY.

Én, úrnőm.

KIRÁLYNÉ.

Siessetek. (A hölgyek elmennek.)

Nos, orvos, elhozád a szereket?

CORNELIUS.

Igen, felség: itt vannak, asszonyom.

(Vékony szelenczét ad át.)

De kérem, felség, ha nem sértelek

(Mert lelkisméretem kérdezni készt),

Mért rendeléd e mérges keveréket,

Mely sorvasztó halált okoz; bár lassút,

Hanem halálost.

KIRÁLYNÉ.

Doktor, ámulok

Kérdéseden: nem voltam tanitványod

Soká? Illatszert nem te oktatál

Készitni? szürni? és megóvni? úgy,

Hogy nagy királyunk is nem egyszer fordult

Ügyességemhez? Ennyire haladván,

Nem illik-e, ha csak nem vélsz gonosznak,

Egyéb próbákkal is bővítenem

Tudásomat? Eme szerek hatását

Oly lényeken kisérlem meg, melyek

(Nem emberek!) kötélre is silányak,

S kitudván a hatást, alkalmazok

Ellenszert, így külön fürkészve ki

A hasznukat és kárukat.

CORNELIUS.

Felséged

Szive e próbákon megkérgesül,

S múgy is a hatás látása csak

Kártékony s vészes.

KIRÁLYNÉ.

Oh, csak légy nyugodt.

Pisanio jön.

(Magában.) Itt jön egy hízelgő kölyök: ezen

Teszem az első próbát. Ő gazdáját

Pártolja, s ellene fiamnak. – Nos

Pisanio? – Doktor, szolgálatodnak vége:

Mehetsz.

CORNELIUS.

(magában).

Nem kedvelem e nőt. Ő azt hiszi,

Hogy lassu mérge van. Jól ismerem

Lelkületét, s álnokságára nem

Bizok ily átkos természetü szert.

E szert csak eltompitja s elbutitja

Rövid időre az érzékeket,

Mit ő először macskán és kutyán

Kisért meg, s így tovább; de nincs

A tetszhalálban, mit okoz, egyéb

Veszély, mint hogy rövidre meg-

Köti a lelket, hogy üdébb legyen

Ébredve. Őt az álhatás megcsalja,

S én így, ámitva őt, leszek hivebb.



KIRÁLYNÉ.

Nincs, doktor, több szolgálatod, mig nem

Szólítalak.

CORNELIUS.

Alázattal megyek. (Elmegy.)

KIRÁLYNÉ.

Sír, mondod, folyvást? S nem hiszed, hogy egyszer

Megcsillapul? s betér az ész oda,

Hol most hóbort uralg? Te csak ne tágits.

S midőn hirül hozod, hogy fiamat

Szereti, a perczben, mondom, akkora

Lészsz, mint urad, s nagyobb, mert szerencséje

Már-már szótlan hever s neve vonaglik:

Már vissza nem jöhet, sem ott, a hol

Van, nem maradhat; nyomoron cserél

Nyomort, ha új dologba kezd; s lerontja

Minden rá virradó nap az előbbi

Müvét. Mit várhatsz attól, ki maga

Is roskadoz, ki újra föl nem épül

S kinek barátja sincsen támaszul?

(A Királyné kis üvegcsét ejt el. Pisanio felveszi.)

Te nem tudod, mit vészsz fel: én magam

Készítém: tartsd meg szolgálatidért.

Ötször mentette meg haláltul a

Királyt. Erősebb szert nem ismerek.

Fogadd el, kérlek: foglaló ez másra,

Mit még te néked szántam. Asszonyodnak

Mondd meg, mint áll ügye: úgy, mintha csak

Magadtól tennéd. Jól gondold meg a

Cserét; gondold meg: úrnőd megmarad,

S hozzá fiam, kinek lesz gondja rád.

Királyom’ ráveszem, léptessen úgy

Elő, a hogy kivánod, s én magam,

Ki e tisztségre teszlek, érdemid’

Dúsan tetézem. – Szólitsd hölgyeim’.

Gondolj szavamra. (Pisanio el.) Rossz, nyakas kölyök

Megingathatlan, gazdája ügyésze,

Ki a leányt sarkalja, hogy urának

Adott hitét megtartsa. A mit adtam

Neki, ha beveszi, a lány körül

Elpusztul kedvesének ügyvéd népe;

S mit ő is bizonyost megizelít,

Ha csak nem enged.

(Pisanio s a hölgyek jönnek.)

Úgy, helyes, helyes.

A violát, tátongót s primulát

Hozzátok a szobámba. – Ég veled,

Pisanio! Gondolj szavamra.

(Királyné s hölgyek el.)

PISANIO.

Úgy lesz;

De önmagam fojtom meg magamat,

Ha jó uramhoz hűtelen leszek:

Ez mind, mit érted én teszek. (Elmegy.)





VII. SZÍN.


Ugyanott más szoba.



Imogen jön.

IMOGEN.

Ádáz atya, és álnok mostoha,

S egy hóbortos, kérvén egy özvegyet,

Kinek férjét számüzték. – Oh e férj:

Búm legfőbb koronája! s ez örök

Kinzások érte! – Loptak volna el,

Mint két testvéremet, boldogság volna.

Mily nyomorú a csillogó vágy, s áldott,

Ki – bár alant – szerény tetszéseként

Fűszerszi csöndes életét. – Ki az?

Pisanio és Jachimo jönnek.

PISANIO.

Urnőm, ez érdemes nemes Rómából

Urunkról hoz hirt.

JACHIMO.

Sápadsz, asszonyom?

Az érdemes Leonátus ép s egész,

S szivéből üdvözli fenségedet. (Levelet ad át.)

IMOGEN.

Sir, köszönöm. Köszöntlek szivesen.

JACHIMO.

Fölötte dús a küszöbön kivül!

(Magában.) Ha ily anyagból készült lelke is,

Úgy ő csak az arab madár, s oda

A fogadás. Merészség, légy barátom!

Bátorság, fegyverezz tetőtől talpig

Fel engemet, különben, mint a párthus,

Harczolnom futva kell, vagy egyenest

Csak futnom.

IMOGEN.

(olvas).

„Ő igen jeles férfiú, kinek szívessége nagyon véghetetlenűl lekötelezett. Bánj vele ahhoz képest, a mennyire hűségedet becsülöd.

Leonatus.”

Fönszóval ennyit olvasok;

De szívem kellő közepe hevült

A többin s hálásan veszi. – Köszöntlek

Uram, úgy, a hogy szóval csak birom

S nyomát is lásd mindenben, a mi csak

Tőlem telik.

JACHIMO.

Legszebb hölgy, köszönöm. –

Mit! Őrültek vagyunk? A természet

Adott szemet, látnunk az ég ivét,

A föld és tenger dús szinét; s a mely

Ott fen a tűz-köröket s a part iker-

Kováit ismeri külön: s ily drága

Üveggel szép és rút közt nem tudunk

Különbséget?

IMOGEN.

Mit bámulsz, jó uram?

JACHIMO.

Szemünk nem a hibás: hülye s majom

Két ily nő közt ennek nyihog, s amazt

Fintorgatással elitéli; sem

Itéletünk: a szépség ez ügyében

Bölcs lenne a bamba s eltökélt; se nem

A vágy: az éhezőt hányásra készti,

Nem hogy csábitsa élvezésre a

Piszok, ily tiszta fönség mellett.

IMOGEN.

Miről beszélsz?

JACHIMO.

A bételt akarat (e jóllakott

S ki nem elégitett vágy, e telt hordó,

De mely folyik) először elrabolván

A bárányt, úgy nyul a belekhez.

IMOGEN.

Jó sir,

Mi ingerel? Bajod van?

JACHIMO.

Köszönöm,

Nincs, asszonyom. (Pisaniohoz) Sir, kérlek, várjon ott rám

Legényem, hol hagyám. Ő idegen

És barátságtalan.

PISANIO.

Oda készültem,

Őt üdvözölni, sir. (Elmegy.)

IMOGEN.

Hát jól van férjem? Kérlek, nincs baja?

JACHIMO.

Jól, asszonyom.

IMOGEN.

Jó kedvü-e? Reménylem, az.

JACHIMO.

Kiváló

Tréfás. Nincs párja idegen, oly pajkos

S vilám: őt csak a figurás

Angolnak hivják.

IMOGEN.

Itthon inkább hajlott

A mélasághoz, s gyakran azt se tudta,

Miért.

JACHIMO.

Mélának még nem láttam őt.

Van egy frank társa, pompás egy moszjő,

Ki hon, mint látszik, szeretőt hagyott,

S a ki sürü fohászokat sohajt,

Mig a vidám brit (értem férjedet)

Nevet tüdőszakadtig, így kiáltva:

„Jaj! oldalam! ha gondolom, hogy ember,

Kit történet, a hir s tapasztalás

Tanítá meg, hogy mi a nő, de sőt

– Nem állván rajt’ – minek kell lennie,

Epedjen bizonyos bilincs után

Szabad óráiban!”

IMOGEN.

Ezt mondta férjem?

JACHIMO.

Ezt, és kaczajtól vizbe fult szemekkel

Üdülés vele lenni, s hallani, miként

Tréfál a frankkal: Isten látja, hogy

Sok férfi gáncsra érdemes.

IMOGEN.

De ő,

Reménylem, ő nem.

JACHIMO.

Nem; hanem vehetné

Több köszönettel is az ég kegyét;

Mi több a jónál; de téged, ki minden

Képességén túlérő kincse vagy:

Habár egy részt csodálnom kell, de másrészt

Kell szánnom is.

IMOGEN.

Mit szánsz, uram?

JACHIMO.

Két lelket

Szivemből.

IMOGEN.

Egyik én vagyok, uram?

Te rám tekintesz: mondd mi vészt látsz bennem,

Mi szánalomra kelt?

JACHIMO.

Mit? Oh, nyomor!

Kerülni napsugárt s vigasztalódni

Börtönben mécsvilágnál.

IMOGEN.

Kérlek, sir,

Kérdéseimre szólj világosabban:

Miért szánsz engem?

JACHIMO.

Mások szánnak; én

Csak majd megmondtam – birni bájaid –

De istent illet, megboszulni ezt,

Nem engem szólni róla.

IMOGEN.

Te mintha tudnál rólam valamit,

Vagy olyat a mi rám vonatkozik:

Kérlek (a bajt gyanitni csak, gyakorta

Gyötrőbb, mint tudni, mert a bizonyosnak

Vagy már nincs gyógyszere, vagy, idején

Megtudva, még gyógyitható), födözd fel,

Mi az, mi egyszer fékez, majd tüzel?

JACHIMO.

Enyim ha volna, rajt’ fürösztni ajkam’,

Ez arcz; s e kéz, mely érintésivel,

Mindegyik érintésivel hüségi

Esküt csikar ki az érző kebelből;

S e termet, mely szilaj szemem forgását

Rabbá teszi, lelánczolván magához:

S én nyálamat folyatnám (ó veszettség!)

Oly ajkon, mely közös, a Capitol

Lépcsőjeként, s szorongatnék kezet,

Mit óránkénti csalárdság (csalárdság

Mint munka) tett keménynyé, oly szempárba

Kacsintván, mely silány s vakult, miként

Avas kanócz, mit bűzös faggyu éleszt:

Úgy illenék, hogy a pokol tetézze

Minden kinjával lázadásom’!

IMOGEN.

Félek,

Férjem feledte Angliát.

JACHIMO.

S magát.

Nem én, ki bele törődtem, hirdetem

Kolduscseréjét: bájod az, a mi

Legnémább bensőmből nyelvemre így

Varázsolá e hirt.

IMOGEN.

Ne halljak többet!

JACHIMO.

Oh drága lélek, szánalommal ejti

Meg szivemet ügyed s megbetegit:

Oly nőt, ki ily szép és kivel egy trón jár,

Megkétszerző a legnagyobb királyt,

Egy sorba tenni ringyókkal, kiket

Saját szekrényed kincsén megvehetsz!

Nyavalyás rimákkal, kik díjért enyelgnek

Mind a kórsággal, melytől rothadást

Fog a természet! meggenyedt anyaggal,

A mely megmérgezi a mérget! Állj

Boszút, vagy a ki szült, nem volt királyné,

S te nagy törzsedtől elmaradsz.

IMOGEN.

Boszút!

Hogyan állnék boszút? Ha ez igaz

(Mert szivem olyan, hogy e két fülem

Sem ejti meg hamar), ha ez igaz:

Hogy álljak én boszút?

JACHIMO.

Élnék-e én

Miatta hűs párnák között, miként

Diána papnője, holott ő más-más

Tanyákon hentereg költségeden

S gyalázatodra!? Állj boszút! s én édes

Gyönyörödnek szentelem magam’, nemesbet

Nálánál, a ki megtagadta ágyad’,

S szerelmedet hűn s biztosan fogom

Megőrzeni.

IMOGEN.

Hej, hó, Pisanio!

JACHIMO.

Szolgálatom’ hadd nyomjam ajakadra.

IMOGEN.

El! Átkozom fülem’, hogy ily soká

Meghallgatott. Ha voln’ becsületed,

Regédet az erényért mondod el,

S nem a kerested ritka aljas czélért.

Nemest sértél, ki olyan távol áll

Hiredtől, mint magad a becsülettől;

S oly nőt kisértesz, a ki tégedet

Megvet, mint ördögöt. Pisanio!

Ez a merény adassék tudtaul

Király atyámnak: ha helyesli, hogy

Egy vakmerő idegen, mint római

Bordélyban, alkudjék itt udvarában,

És állati vágyát így tárja fel

Nekünk: úgy udvarával nem sokat

Törődik és leányát semmire

Sem becsüli. Hej, hó, Pisanio!

JACHIMO.

Oh, boldog Leonatus! mondhatom

Bizalmadat megérdemli a hit,

Mit nőd irántad táplál, s jó hitét

Remek jóságod. Áldva éljetek!

Bocsáss meg. Csak kitudni mondtam ezt,

Vajjon bizamad vert-e mély gyökért?

S most halld olyannak férjedet, a milyen:

A leghűbb fajta ő, oly szent varázsló,

Hogy társaságokat bűvöl körébe,

S a szivek fele övé.

IMOGEN.

Te megtérsz.

JACHIMO.

Égből

Jött Istenként ül férfiak között,

S a tisztelet egy neme halandókénál

Különb szint ád neki. Zokon ne vedd

Hát, legdicsőbb herczegnő, hogy kisértni

Merészelém, miként fogadsz ily álhirt,

Mi csak helyesléssel tisztelte meg

Józan itéleted’ e ritka férfi

Választásában, ki – a mint tudod –

Nem véthet. Csak, hogy szeretem, az készte,

Hogy így kisértselek; de tégedet

Az istenek polyvátlanul különbbé

Teremtenek mindenkinél. Bocsáss meg.

IMOGEN.

Már jól van minden: használd udvarunkon

Hatalmamat.

JACHIMO.

Hálásan köszönöm.

Majd feledém: egy kis, s még is – mivel

Férjedre is vonatkozik – jelentős

Kéréssel hozzád fordulok; egyéb

Nemes barátaimmal én is részes

Vagyok ez ügyben.

IMOGEN.

Kérlek, sir, mi az?

JACHIMO.

Tizenketted magunkkal én s urad

(E szárnynak legjobb tolla) összeget

Gyüjténk, a császárnak ajándokot

Veendők, s én, mint megbizott, Frankhonban

Már vettem is: egy ritka művü vértet

S kiváló alakú gyémántokat.

Értékök nagy, és én mint idegen

Aggódva keresek biztos helyet

Nekik. Nem vennéd szives pártfogásod

Alá?

IMOGEN.

Örömmel, s biztosságukért

Becsületem’ vedd zálogul; s mert férjem

Is részes benn’, hálószobámba rejtem.

JACHIMO.

Szekrényben őrzik még szolgáim; ám

Bátor leszek majd hozzád küldeni:

Csupán ez éjre, holnap utazom.

IMOGEN.

Oh nem.

JACHIMO.

De, kérlek: mert ha hosszura

Halasztnám haza tértem’, rövidséget

Szavam szenvedne s Galliábul engem

Csak a szándék s igéretem hozott

A tengeren át, hogy meglássalak.

IMOGEN.

Én köszönöm e fáradságodat;

De holnap még nem mégy.

JACHIMO.

Kell, asszonyom:

Azért, ha tetszik, kérlek, férjedet

Levélben üdvözölnöd, irj az éjjel.

Időm lejárt már, mi ajándokunk

Gyöngéd voltába vág.

IMOGEN.

Jól van: irok.

Küldd csak szekrényed’: jól megőrzöm és

Úgy küldöm. Üdvöz légy, uram. (Elmennek.)





MÁSODIK FELVONÁS.


I. SZÍN.


Tér. Cymbeline palotája előtt.



Cloten és két Nemes jönnek.

CLOTEN.

Volt-e valaha embernek ily szerencséje! Midőn már megcsókoltam a tekét, akkor veretni le új dobásban. Száz fontom állt rajta. Aztán egy ily kurafi kóficz felorrolja esküdözésemet, mintha esküimet tőle kértem volna kölcsön s nem bánhatnék velök kedvem szerint.

1. NEMES.

Hát mit nyert vele? Golyóddal betörted a fejét.

2. NEMES.

(magában).

Ha a veleje olyan lett volna, mint a ki betörte, mind kifolyt volna.

CLOTEN.

Ha egy nemes embernek kedve kerekedik esküdözni, nem egy ott ácsorgó dolga, esküit megnyirbálni, mit?

2. NEMES.

Nem, mylord. (Magában.) Sem, hogy füleit levagdossa.

CLOTEN.

Kurafi! kutya! Én adjak neki elégtételt? De ’szen csak lett volna magamféle!

2. NEMES.

(magában).

Hogy fél bolonddal kapjon hajba!

CLOTEN.

Semmi a világon ennyire nem boszant. – Verje meg a ragya a dolgot. Inkább ne volnék ily nemes születésű, a milyen vagyok. Nem mernek velem vívni, anyám, a királyné miatt. Minden himpellér megtölti vívással a bendőjét, csak nekem kell fel s alá járnom, mint valami kakasnak, kibe senki sem köthet bele.

2. NEMES .

(magában).

Te kakas is, kappan is vagy, s eléggé kukorékolsz tarajodhoz képest.

CLOTEN.

Mit mondasz?

2. NEMES.

Nem illik, hogy nagyságod minden ficzkónak helyt álljon, a kit megsért.

CLOTEN.

Tudom, nem illik, de illik az alattam valókat megsértenem.

2. NEMES.

Igen, illik, s egyedűl nagyságodhoz illik.

CLOTEN.

No, ezt mondom én.

1. NEMES.

Nem hallottad egy idegen hírét, ki az éjjel jött az udvarra?

CLOTEN.

Idegen az udvaron, s én nem tudok róla!

2. NEMES .

(magában).

Nem hijába vagy a legudvariatlanabb ficzkó.

1. NEMES.

Egy olasz érkezett, s azt hiszik, Leonatus barátai közűl való.

CLOTEN.

Leonátus egy száműzött gaz; s ez is az, akármi legyen is. Ki szólt neked ez idegenről?

1. NEMES.

Nagyságod egyik apródja.

CLOTEN.

Illik, hogy én keressem őt fel? Nem derogálna az nekem?

1. NEMES.

Neked semmi sem derogálhat, uram.

CLOTEN.

Legalább gondolom, nem egy könnyen.

2. NEMES .

(magában).

Te egy sűlt bolond vagy, s csak annálfogva is nem derogálhat semmi sületlenséged sem.

CLOTEN.

Menjünk, fölkeresem azt az olaszt. A mit nappal tekén vesztettem, azt rajta az éjjel megnyerem. Jer, menjünk.

2. NEMES.

Követni fogom nagyságodat.

(Cloten és egy Nemes elmennek.)

Hogy oly ármányos ördög, mint az anyja,

Ily szamarat ad a világnak! Oly

Nő, ki eszével mindenkit lever,

S fia, ha megfeszül se tudja, hogy a húszból

Kettőt levonva hány marad. Szegény

Herczegnő, égi Imogen! mit nem türsz!

Egy mostoha uralkodik atyádon;

Anyád óránkint cselt kohol; és kérőd:

Ez undokabb, mint drága férjed szennyes

Elüzetése, szörnyübb, mint a válás,

Mit eszközölt. Őrizze meg az ég

Erényed drága sánczait s renditlen

Szép lelked templomát, hogy kedvire

Élj számüzött férjednek s nagy hazádnak!

(Elmegy.)





II. SZÍN.


Hálószoba; egyik oldalon egy láda.



Imogen (ágyában olvas). Egy Hölgy udvarol.

IMOGEN.

Ki az? Helen szolgám?

HÖLGY.

Parancsolj, úrnőm!

IMOGEN.

Hány óra?

HÖLGY.

Asszonyom, éjfélre jár.

IMOGEN.

Hát három órát olvasék: szemem

Fáradt; jegyezd meg, hol elhagytam, s ágyba!

Ne vidd el a világot: égjen; és

Ha fölébredni tudsz négy órakor,

Úgy, kérlek, kelts fel. Elfogott az álom

(A Hölgy elmegy.)

Ótalmatokb’ ajánlom magamat,

Oh istenek: őrizzetek meg éji

Kisértőktől s manóktól engemet

(Elalszik, Jachimo a ládából kijő.)

JACHIMO.

Szól a tücsök, s az elcsigázott érzék

A nyugalomban pótolást szerez.

Ily lopva járt a sáson Tarquinunk,

Mig fölveré, kit sebze, a szüzet.

Hogy illel ágyadba, Cytherea,

Friss liliom, fehérebb, mint e gyolcs.

Ha érinthetném! Csókkal csak, csupán

Egy csókkal! Hasonlithatlan rubin,

Be édes volna tőled! A szobát

Lehellete fűszerzi; rá hajol

A gyertyaláng, szemébe hogy kacsintson,

És lássa a csukódott fényeket,

Miket fehér s azur, az ég igaz

Kékjével áttört ablakok takarnak.

– Dologra! Megjelölni a szobát,

Felirok mindent: ilyen s ilyen képek;

Az ablak ott; ágyának dísze ilyen:

A szőnyeg, ábrák, úgy, és ez meg ez;

És a rege tartalma. Ah, de tíz

Ezer silányabb tárgynál is különb

Bizonyság voln’ egy testi jegy, gyarapitni

Jegyzékemet. Oh álom, majma a

Halálnak, rajta lomhán feküdjél,

S legyen érzéke, mint a szoboré,

Mely kápolnába’ fekszik. Jer le, jer!

(Karpereczét leoldja.)

Omlékony, mint a gordusi csomó

Zilált volt. Megvagy: oly külső bizonyság,

Minden belső lesz a lelkismeret

Urad’ őrültté tenni. Bal emlőjén

Öt pettyü jegy, mint bibor-cseppek a

Kenyérbél kelyhiben: különb tanu,

Mint törvény rendelt valaha; s eme

Titok elhinni készti, hogy a zárt

Feltörtem s meglopám becsülete

Kincsét. – Ne többet! Minek is? Miért

Irnám fel azt, mi vésve, nyomva van

Elmémbe. Tereus történetét

Olvasta az imént: im a levél

Behajtva, hol meghajla Philomel.

Elég! A ládába! S be a rugót!

Hamar, ti éj sárkányai, hogy a

Hajnal kinyissa a varjak szemét! –

Félek. – Bár angyal ez, pokol van itt.

(Az óra üt.)

Egy, kettő, három: gyorsan, gyorsan!

(A ládába bú, a szín bezárúl.)





III. SZÍN.


Előszoba Imogen lakosztályán.



Cloten és Nemesek jönnek.

1. NEMES.

Nagyságod a legtürelmesebb vesztő, a leghidegebb vérű, a ki csak valaha vágott ki disznót.

CLOTEN.

Akárkit is lehűtene a vesztés.

1. NEMES.

De nem mindenki venné oly türelmesen, nagyságod előkelő modorában. Te akkor vagy leghevesebb, legdühösebb, ha nyersz.

CLOTEN.

A nyerés mindenkibe bátorságot önt. Ha elnyerhetném Imogent, lenne aranyam elég. Már közel a reggel, úgy-e?

1. NEMES.

A nappal is, mylord.

CLOTEN.

Csak jönne már a zene. Szándékom neki éjjeli zenét rendezni; azt mondják, ez penetrálni fogja. (Zenészek jönnek.) Jertek, hangoljatok; ha penetrálni fogjátok billegtetésekkel, megpróbáljuk nyelvünkkel is: ha nem használ, hadd maradjon de már akkor én többé nem vesződöm vele. Először is valami kitűnő jól gondolt dolgot; aztán egy csodálatos édes áriát, bámulatos szóbőséggel; aztán hadd gondoljon rá egyet.

Dal.

Halld, halld! pacsirta zeng az égen;

Apolló útra kel,

Lovát itatni a kis éren,

Mit rejt virágkehely;

Arany szemét a gyöngyvirág már

Bólintva nyitja fel:

Mindennel, a mi bájt lehel,

Szép hölgy, serkenve kelj!

Serkenve kelj!

Így, most pusztuljatok. Ha penetrálja, akkor annál jobban fogok zenétekről megemlékezni; ha pedig nem, akkor a fülében van a hiba, melyet sem lószőr, sem juhbél, sem tökéletlen eunuch-hang nem képes meggyógyitani. (Zenészek el.)

Cymbeline és a Királyné jönnek.

2. NEMES.

Itt jön a király.

CLOTEN.

Szeretem, hogy ily sokáig fönmaradtam, mert ez az oka, hogy most ily korán fön vagyok. Nem veheti e tisztelgésemet csak atyailag. Jó reggelt, felség, s neked is, kegyes anyám.

CYMBELINE.

Makacs leányunk ajtaját lesed?

S nem jő ki?

CLOTEN.

Zenefélékkel igyekeztem megközeliteni, de nem méltóztatott rám figyelni.

CYMBELINE.

Nagyon új még szerelme számüzése:

Még nem feledte; több idő kitörli

Emlékének nyomát, s tied lesz ő.

KIRÁLYNÉ.

Sokat köszönhetsz a királynak: ő

El nem szalaszt előnyt, a mely hasznodra

Lehet lányánál. Készülj rendszeres

Ostromra magad is; a kedvező

Idővel köss frigyet; a tilalom

Fokozza csak buzgalmad’, s mit teszel,

Tedd ihletés sugallta tiszt gyanánt;

Mindenben szót fogadj, kivéve azt,

Ha távozásra szól parancsa: ebben

Süket leszel.

CLOTEN.

Dehogy leszek süket.

Követ jön.

KÖVET.

Bocsánat, sir: követség jött Rómából,

Köztük van Cajus Lucius.

CYMBELINE.

Derék vitéz,

Bár mostan kényes ügyben jár; de ez

Nem az ő vétke: fogadnunk illik őt

Küldőjének becsülete szerint,

S figyelmünk illeti irántunk vallott

Régibb jóságaért. Kedves fiank,

Kövess bennünk’, ha jó reggelt mondottál

Hölgyednek: szükségünk leszen reád

E római ügyében. Jer, királynénk.

(Királyné, Cymbeline, Nemesek s a Követ elmennek.)

CLOTEN.

Ha fölkelt, úgy szólok vele; ha nem,

Hadd feküdjék s álmodjék. Kérlek, he!

(Kopogtat.)

Körülte vannak hölgei, tudom.

Megtömjem markukat? Arany nyit ajtót,

S nem ritkán úgy eltántoritja még

Diána vadászit is, hogy a vadat

Orzónak terelik; arany igazt

Megöl és tolvajt megment, s néha ép

Akasztófára visz tolvajt s igazt.

Mit nem tehet s törülhet az! Cselédi

Közül egyet ügyészemmé teszek:

Mert még magam nem értek a dologhoz.

Bocsánat! (Kopogtat.)

Egy Hölgy jön.

HÖLGY.

Ki kopog?

CLOTEN.

Nemes!

HÖLGY.

Csak az?

CLOTEN.

Igen s egy nemes hölgy fia.

HÖLGY.

Ez több,

Mint mennyivel sok más dicsekhetik,

Ki náladnál nem tart olcsóbb szabót.

Mi tetszik?

CLOTEN.

Asszonyod már kész –?

HÖLGY.

Igen:

Szobájában maradni.

CLOTEN.

Nesze neked arany: adj érte jó hirt.

HÖLGY.

Mit, jó hirem’? Vagy hogy én költsem a

Te jó hired’? – A herczegnő.

Imogen jön.

CLOTEN.

Jó reggelt, édes. Szép kezed’, hugom.

IMOGEN.

Jó reggelt, sir. Sok gondodon te csak

Bajt szerzesz: én köszönetül megvallom,

Hogy köszönetben jó szegény vagyok,

S alig hogy van már.

CLOTEN.

Ez nem válasz.

IMOGEN.

Nem szólnék, csak ne vennéd megadásnak,

Ha hallgatok. Kimélj meg, kérlek: mert

Oly duvaságot kellene mutatnom,

Mely nyers nyájasságodnak megfelel.

Ki ily sokat tud, ennyi szó után

Érthetne s tágithatna.

CLOTEN.

Nem teszem:

Bün voln’ ez őrülten itt hagynalak.

IMOGEN.

Eszét csak a bolond nem vesztheti.

CLOTEN.

Bolondnak mondasz engemet?

IMOGEN.

Bolondnak: hisz őrült vagyok; de ha

Békén maradsz, őrült én sem leszek:

Ez kettőnkön segit. Uram, sajnálom,

Hogy nőszokást felejteni, s ily nyiltan

Beszélni késztesz: tudd meg most s örökre,

Hogy én, ki ismerem szivem,’ igaz

Szivemre mondom, nem törődöm véled;

Szeretetem a tönkhöz oly közel van,

Hogy (vádolván magam’) gyülöllek, s bárha

Éreznéd s ne kérkedtetnél vele.

CLOTEN.

A gyermeki hűség ellen vétkezel.

Hisz a kötés, mit e rossz czenkkel szinlesz

(Kit alamizsna táplált s udvaron

Szedett hideg falat), nem is kötés;

S habár az aljasb nép közt járja is

(S ki aljasb mint ő!), hogy önalkotott

Kötés a lelket kösse (s ebben is

A koldus-lét s poronty csak a kapocs):

De téged e tulságtól visszatart

A krona, melynek diszét te meg

Nem ronthatod egy ily silány kölyökkel,

Ki egy uracs inas-mezébe, ki

Csak kuktának, de annak sem való.

IMOGEN.

Káromló ficzkó! Volnál Jupiter

Fia és hozzá nem több, mint mi vagy,

Eléggé volnál ünnepelve, sőt

Irigylendő is még, ezt véve fel

Érdemitek mértékeül, ha másod

Bakó lehetnél országában és

Gyülölnének e nagy kitüntetésért.

CLOTEN.

A döghalál rothaszsza el!

IMOGEN.

Nem érheti nagyobb baj, mint ha te

Nevét kimondod: legrosszabb ruhája,

Mely valaha takarta testét, drágább

Előttem, mint minden hajad, s ha olyan

Ember voln’ minden szála, mint te vagy.

Pisanio!

Pisanio jön.

CLOTEN.

Ruhája? Ej, az ördög –

IMOGEN.

Keresd föl gyorsan hölgyemet, Dorottyát.

CLOTEN.

Ruhája?

IMOGEN.

Egy bolond kisért körültem;

Ijeszt s boszant. – Kérd hölgyemet,

Keressen meg egy ékszert, mely karomról

Nagyon is véletlen veszett le; gazdád

Jószága volt; kárhozzam el, ha bármely

Királyság jövedelmeért od’ adnám.

Úgy vélem, láttam reggel; de tudom,

Az éjjel még viseltem, s csókolám.

Nem hinném, hogy panaszra ment uramhoz,

Hogy mást is csókolék.

PISANIO.

Csak nem veszett el?

IMOGEN.

Reménylem, nem: eredj, keresd.

(Pisanio elmegy.)

CLOTEN.

Te meg-

Gyaláztál. Legrosszabb ruhája?

IMOGEN.

Az;

Úgy mondtam, sir: ha pert akarsz, akár

Szólits tanút rá.



CLOTEN.

Megmondom atyádnak.

IMOGEN.

S anyádnak is: ő pártfogóm, s remélem

Rólam csak a legrosszabbat hiszi.

Itt hagylak, sir, legádázabb dühödnek.

(Elmegy.)





IV. SZÍN.


Rómában, szoba Philariónál.



Posthumus és Philario jönnek.

POSTHUMUS.

Ne félj, sir; nyerném csak meg a királyt

Oly bizonyost, mint nőm becsületéről

Tudom, hogy megmarad.

PHILARIO.

S mire számolsz a királynál?

POSTHUMUS.

Én semmire: a változó időre;

Didergek most a télben s melegebb

Napokra várok. E bátortalan

Reménykedéssel olcsón fizetem

Jóságod’, mert csalódva mint adósod

Kellend meghalnom.

PHILARIO.

Igaz jóságod s társaságod is

Azon, mi tőlem telt, még túlfizet.

Királytok eddig vette nagy Agustus

Hirét; a megbizásnak embere

Lesz Caius, s azt hiszem, meglesz a sarcz

S a hátralék is, vagy a rómaiakkal

Gyűl meg baja, kiknek emléke még

Ujan sajg.

POSTHUMUS.

Bár politikus nem, és

Annak való is nem vagyok, hiszem,

Hogy ebből harcz lesz, és előbb veszed

Hirét, hogy a bátor Britanniában

Kötöttek ki a gallus legiók,

Mint azt, hogy egy fillérnyi sarczot adtunk.

Jobb rendhez szoktak ott most, mint mikor

Caesar mosolygott félszegségökön,

Bár érdemesnek vélte homlokot

Ránczolni bátorságukon. Fegyelmök

(Vitézséggel vegyest) megmondja majd a

Próbálkozóknak, hogy oly nemzet ez,

Mely tanul a világon.

Jachimo jön.

PHILARIO.

Nézd, Jachimo.

POSTHUMUS.

A legfürgébb rén szolgált szárazon,

S vitorlád’ minden zug szele csókolta,

Hogy gyorsitsa hajód’.

PHILARIO.

Uram, légy üdvöz.

POSTHUMUS.

Reménylem, a nyert kurta felelet

Sietteté megtérted’.

JACHIMO.

Hölgyed a

Legszebb, kit láttam valaha.

POSTHUMUS.

S a leg-

Jobb; és ha nem, horgászszon ablakon

Át inkább szépsége csalárd szivekre

S legyen velök csalárd.

JACHIMO.

Im levelek.

POSTHUMUS.

Reménylem, jók.

JACHIMO.

Nagyon valószinű.

PHILARIO.

Ott volt-e Caius a brit udvaron,

Míg ott valál?

JACHIMO.

Csak várták, de nem ért

Volt még oda.

POSTHUMUS.

Még minden jó vagyon.

Megvan e kőnek régi fénye? vagy

Homályos arra, hogy viseld?

JACHIMO.

Ha vesztém,

Aranyban kelle vesztnem értekét;

De még egy oly éj kurta kéjeért?

Minőt brit földön nyertem, kétszer ily

Utat bejárok: mert gyürüd enyim.

POSTHUMUS.

Nehéz e kőhöz jutni.

JACHIMO.

Mért? mikor

Hölgyedhez könnyü.

POSTHUMUS.

Kedvedet ne töltsd,

Sir, károdon. Ezentúl, hisz tudod,

Barátok nem lehetünk.

JACHIMO.

Azok leszünk,

Jó sir, ha állsz szavadnak. Ha haza

Jövök, hogy hölgyed’ meg nem ismerém,

Még lett voln’ egymáshoz szavunk; de én

Erénye és gyürüd nyerőjeül

Vallom magam’ és nem sértőtökül,

Mivel csak kettőtök akarata

Szerint tevék.

POSTHUMUS.

Itt a kezem s gyürüm,

Ha kitünik, hogy ágyban érintetted;

De ha nem, úgy rossz véleményed tiszta

Erényiről elveszti vagy nyeri

Együnknek kardját, vagy azé marad

Gazdátlan mindenik, ki megleli.

JACHIMO.

Adatom mind úgy a valót érinti,

Hogy rögtön hinni készt; de hittel is

Tetézem erejét, mit, nem is kétlem,

Elengedsz, látván, hogy rá sem szorúl.

POSTHUMUS.

Beszélj.

JACHIMO.

Először: hálóterme (hol

Igaz, nem alvám, ámde esküszöm,

Volt mért virraszszak) függönyözve volt

Selyem s ezüst szőnyeggel. Rá himezve

Kleopatra és a római találkozása,

S a Cydnus, vagy a sok hajó sulyától,

Vagy büszkeségtől, medriből kikelve:

Derék egy munka, s oly dús, hogy az érték

S müvészet versenyzének benne, s én

Csodáltam, hogy oly ritka és finom

Műben az élet oly hű.

POSTHUMUS.

Ez igaz;

De ezt ő tőle s tőlem s mástul is

Hallhattad.

JACHIMO.

Igazolja még több részlet

Tudásomat.

POSTHUMUS.

Igen, vagy meggyalázza becsűleted’.

JACHIMO.

Szobája déli részén

A kályha van; a kép rajt szűz Diána

Fürdőben: még nem láttam ily beszélő

Alakokat; egy néma, második

Természet volt a szobrász; sőt levonva

A mozgást, nyelvet, több is.

POSTHUMUS.

Oly dolog,

Mit szintén hirből szedhetél, mivel

Sokat beszélnek róla.

JACHIMO.

A szoba

Padlásán vert aranyból cherubok;

A tűztartó (mit feledék) két alvó

Kupido, fél-fél lábon állva

S szendén fáklyára dülve.

POSTHUMUS.

Ez erénye!

S ha mindezt mindjárt láttad (és dicsérem

Emlékedet), azért nem menti meg

Szobája butorának leirása

A fogadási tételt.

JACHIMO.

Nos, ha tudsz

Sápadni, csak e drágakőt veszem

(Kiveszi a karpereczet.)

Ki: nézd; s most újra benn van: gyémántoddal

Kell összeházasitnom: mind a kettőt

Megtartom.



POSTHUMUS.

Zeus! hadd lám még egyszer. Ezt

Én tőlem kapta!

JACHIMO.

Hála néki! Ezt!

Karárul oldta le; szinte látom őt:

Kecses mozdulata ajándokán

Tultett s tetézte mégis. Oda adta,

Mondván: egykor becsülte.

POSTHUMUS.

Tán levette,

Hogy nékem küldje.

JACHIMO.

Írja ezt neked?

POSTHUMUS.

Oh nem, nem, nem; igaz. Ne hát ez is! (Oda adja a gyűrűt.)

Szememnek baziliszk: megöl, ha nézem.

Becsület ne legyen, a hol szépség van;

Hűség, hol látszat; szerelem, a hol

Két férfi van; s nő-esküben ne több

Erő, mint mi erényihez a nőt

Köti, mi semmi. – Oh mi szörnyü csalfa!

PHILARIO.

Sir, türelem, s vedd vissza gyűrüdet:

Még nincs megnyerve: kérdés még az is,

Nem úgy veszté-e; vagy ki tudja, hátha

Egyik cselédje, kit megvesztegettek,

Úgy lopta el.

POSTHUMUS.

Igaz; s hiszem, hogy így

Jutott hozzája. – Vissza gyűrümet. –

Mondj más jegyet, a testiről, s különb

Legyen ezeknél, mert ez lopva van.

JACHIMO.

Karáról vettem, Jupiterre!

POSTHUMUS.

Hallod,

Ő esküszik: Zeusra esküszik.

Igaz; vidd e gyűrüt; igaz, tudom,

Nem hagyta volna el: cselédei

Mind meghiteltek s becsületesek: velök

Lopassa el! s egy idegen! Nem, ő

Élvezte: ez falánksága ismérve.

Ily drágán vette a rima-nevet.

Ne, díjad, s a poklok minden lakója

Osztozzék rajtatok.

PHILARIO.

Sir, türelem.

Ez nem elég bizonyság arra, hogy

Elhigye az, ki bizonyos…

POSTHUMUS.

Ne bántsd!

Meghágta.

JACHIMO.

Hogyha több bizonylatot

Keressz még: ölelésre termett mellén,

Méltán büszkén e kényes lakra, van

Egy jegy: éltemre, megcsókoltam, és

Étvágyra kelte, hogy – jóllakva bár –

Izleljem újra. Nem emlékezel

E foltra?

POSTHUMUS.

Hogyne! S ez egy másik foltról

Tesz vallomást, olyanról, mely maga

Megtölti a pokolt.

JACHIMO.

Kivánsz még többet?

POSTHUMUS.

Hagyd számolásod’: soh’se mondd, hány izben,

Egyszer vagy milliomszor!

JACHIMO.

Esküszöm –

POSTHUMUS.

Ne esküdjél: ha esküszöl, hogy nem tőd,

Hazudsz; ha tagadod, hogy vaksivá

Tevél, megöllek.

JACHIMO.

Mitsem tagadok.

POSTHUMUS.

Bár volna itt, hogy izrül izre tépném!

Megyek, s ott tépem el, az udvaron,

Atyja előtt. Olyat teszek… (Elmegy.)

PHILARIO.

Sodrából

Kikelt egészen! – Te nyerél. Gyerünk,

Kövessük őt s fordítsuk el dühét,

Melyet magára zudit.

JACHIMO.

Szivesen. (Elmennek.)





V. SZÍN.


Ugyanott, más szoba.



Posthumus jön.

POSTHUMUS.

Nincs más mód lennünk, csak az asszonyok

Segitségével? Mind fattyak vagyunk,

S a tisztes férfi, kit atyámnak hivtam,

Ki tudja hol vala, mikor csináltak!

Hamis pénznek csinált egy pénzverő

Vérője, és anyám azon idő

Diánájának látszott, mint korunk

Példányképének nőm. – Boszút, boszút!

Jogos kéjemben engem megszorita,

S tartózkodásra kért; s tevé oly szende

Szemérmességgel, hogy ez édes látvány

Hevitheti a vén Kronost; oly szűznek

Tartám, mint napsütetlen hó. Pokol!

E sárga Jachimo, egy óra – nem!

Első látásra, tán egy szó ne’kül,

Mint makkolt német vadkan, bőgve: „oh!”

Rá mászott, ellenállást nem találva,

Csak ott, hol tudta, lesz, s mit óvni

Kellett a nőnek. – Lelhetném csak a

Nő-részeket meg bennem: mert mi vágy

A férfiban vétekre tör, az a

Nő része: ha hazugság, tudd meg, az

A nőé; hízelgés, azé; csalás,

Azé; kéj s álnokság, azé; boszú,

Azé; a dicsvágy, megvetés s hiú

Hivalkodás, a kéjvágy, gyöngeség

És ingatagság s minden mondható bűn,

Mit ismer a pokol, azé egészben

Vagy részben… Nem! egészben:

Mert ép a bűnben ők nem állandóak;

De sőt változva örökön, a perczes

Bűnt fölcserélik félig oly időssel.

Irok ellenök, megvetni, megátkozni

Fogom. De hasznosb igaz gyűlöletben

Imádkoznom, hogy vágyaik teljenek be:

Ennél jobban ördög se gyötri meg. (Elmegy.)





HARMADIK FELVONÁS.


I. SZÍN.


Britannia, terem Cymbeline palotájában.



Cymbeline, a Királyné, Cloten és Nemesek az egyik ajtón; egy másikon Cajus Lucius és kisérői jönnek.

CYMBELINE.

Nos, szólj? Augustus mit akar velünk?

LUCIUS.

Mikorba’ Julius Caesar (emléke

Sokak szemében él még és soká

Lesz még beszédre tárgy) mint hóditó

Járt itt brit földön, bátyád Cassibelan

(Kit Caesar szivesen dicsért, a mint

Meg is érdemlé tettivel) Rómának,

Saját s utódai nevében, évi

Három ezer font sarczot fogadott,

Mit te újabban megfizetlen hagytál.

KIRÁLYNÉ.

És hogy megöljem a csodát: fog is

Örökre hagyni.

CLOTEN.

Sok Caesar kerül,

Mig még egy Julius. Britannia

Külön világ maga. Nem fizetünk

Orrunk hordásaért.

KIRÁLYNÉ.

Akkor nekik

Szolgált az alkalom, s ők vettek tőlünk;

Most meg nekünk, s mi visszaveszszük. Gondolj,

Uram királyom, őseidre és

Egyúttal szigeted természetes

Erdőire, mely Neptun partjaként

Víhatatlan sziklákkal bordázva, zajgó

Vizekben védve áll, melyek homokja

Ellenségid hajóit nem hogy hordja,

De árboczostúl elnyeli. Hisz Caesar –

Nos, győzött itt is; de nem mondta el

A gőgös „jöttem, láttam, győztem”-et.

Szégyennel (az első, mely érte őt)

Két izben verték vissza partjainktól,

S hajóraja (gyámoltalan játékszer)

Rémítő vizeinken mint tojás-

Héj hányattatván, szikláinkon oly

Könnyen is tört szét. Örömében a

Hires Cassibelan, ki Caesar kardját

(Oh ledér sors!) egyszer már-már legyőzte,

Örömtüzet gyújtott Lud városában

S a briteket vad bátorságra kelté.

CLOTEN.

Gyerünk: itt nincs többé mit sarczúl fizetni; királyságunk most bátrabb mint akkor volt; és, a mint mondám, nincsen több olyan Caesar: másnak is lehet görbe orra, de oly egyenes kardja nincs.

CYMBELINE.

Fiam, engedd anyád’ végezni.

CLOTEN.

Van köztünk akárhány, a kik csak oly keményen megfoghatják a dolog végét, mind Cassibelan: nem mondom, hogy én is olyan vagyok, hanem kezem nekem is van. Mit sarcz? Minek fizetnénk mi sarczot? Ha Caesar el tudja előlünk takarni lepedővel a napot, vagy zsebre tudja dugni a holdat, akkor fizetünk neki sarczot a világosságért, különben semmi sarcz, uram, ha tetszik.

CYMBELINE.

Tudnod kell, hogy mi szabadok valánk

Mig az igaztalan rómaik e sarczot

Ki nem csikarták tőlünk: Caesar nagyra-

Vágyása (mely úgy földagadt, hogy a

Világot majd szét nem repeszté) minden

Szín nélkül rakta ez igát, reánk,

Melyet lerázni harczos néphez illik,

S mi az vagyunk. Caesarnak ezt üzenjük:

Ősünk, Malmucius adá nekünk

Törvényeinket, melyeket nagyon

Megcsonkitott Caesarnak kardja; ezt

Felszabadítni s helyrehozni most

Hatalmunk jó müve legyen, habár

Fölháborodjék Róma rajt’. Törvényeinket

Malmucius alkotá, ki első hordott

Britanniában arany koronát.

LUCIUS.

Sajnálom, Cymbeline, hogy kénytelen

Vagyok Augustus Caesart (a ki több

Királyt bir szolgának, mint te cselédet)

Ellenségednek nyilvánitani.

Azért halld tőlem: harczot hirdetek

S dulást Caesar nevében ellened:

Légy megvíhatlan dühre kész. Ez válasz

A daczra; a magam nevébe’ vedd

Köszönetem’.

CYMBELINE.

Légy üdvöz’ Casius. Engem

Caesarod tett lovaggá; ifjuságom’

Körében töltém; tisztem’ ő adá,

S hogy most erővel visszakéri illik

Halálig védnem. Bizonyost tudom,

A pannonok és dalmaták is fegyvert

Ragadtak szabadságukért: oly példa,

Mely nem követve, hidegnek mutatná

A britet, s Caesar ilyennek ne lelje.

LUCIUS.

Hadd szóljon hát a tett.

CLOTEN.

Ő felesége szívesen lát. Tölts velünk egy víg napot, vagy kettőt, vagy többet is; s ha későbben más hangból fordúlsz hozzánk, meg fogsz bennünket találni sósvíz-övünkben: ha kiversz belőle, a tied lesz. Ha a kalandban hagyod a fogad’, veled is jobban járnak hollóink: és aztán vége.

LUCIUS.

Jól van ,sir.

CYMBELINE.

Tudom urad szándékát s ő is az

Enyimet, és most már Isten hozott.

(Elmennek.)





II. SZÍN.


Ugyanott, más szoba.



Pisanio, leveleket olvasva jön.

PISANIO.

Mit, házasságtörés? Mért nem irod,

Mely szörnyeteg vádolja? – Leonátus,

Oh gazdám! mi rontotta meg füled’?

Mely álnok római (mérges nyelvü, mint

Kezü) szedé reá nagyon is kész

Hivésed’? – Hűtlen? – Nem, sőt bünhödik

Hűségeért, s kiáll oly ostromot,

Istenhez inkább, mint nőhöz hasonlón,

Minőt erény legyen, a mely kiáll.

Oh gazdám, lelked az övé alatt

Úgy áll most, mint állt vagyonod. – Megöljem?

És őt? A szeretet, hit, eskük ellen,

Miket neked fogadtam? Vérit? én? –

Ha ez a jó szolgálat, úgy soha

Se mondjanak szolgálatkésznek! Milyen

Szint mutatok, hogy oly embertelennek

Látszom, minő e tettnek megfelel?

„Tedd meg; mit küldtem, a levél után

Maga rendel alkalmat.” Átkozott

Papir, e tintánál is feketébb!

Te érzéketlen semmiség, e tettben

Bűnrészes vagy, s oly szüz fehért mutatsz

Kivül? – Im, itt jön. Én nem értek ehhez.

Imogen jön.

IMOGEN.

Nos, nos, Pisanio?

PISANIO.

Im, asszonyom, uramtól egy levél.

IMOGEN.

Urad? Mit? Ez az én uram, Leonatus.

Tudós egy csillagász voln’ az, ki úgy

Ismerné a csillagokat, mint én

E kézirást: az fejtené meg a

Jövőt. Jó istenek, hadd szóljon e

Levél tartalma szerelemről, férjem

Jóllétiről, elégedett voltáról…

Csak azzal ne, hogy elszakasztva élünk:

Busitsa ez: van jótékony bubánat,

S ez az, s ez óvja a szerelmet. Minden mással,

Kivéve ezt, legyen elégedett.

Bocsáss meg, jó viasz. Ti méhek, e

Titok-zár készitői, áldalak!

Szerelmes és szorongatott adós

Nem egyenlő imát mond: bár bünöst

Börtönbe visztek, ám az ifjú Ámor

Titkát is jól megőrzitek. Jó hirt,

Jó istenek! (Olvas.)

„A törvény s atyád haragja, ha országában ér, nem bánhat velem oly kegyetlenűl, hogy, oh legdrágább lény, szemeiden fel ne éledjek újra. Tudd meg, hogy Kambriában vagyok a milfordi révben: a mit ebből szerelmed kiolvas, azt kövesd. S így, minden boldogságot kiván, a ki hű marad esküjéhez, szerelmében gyarapodó

Posthumos Leonatusod.”

Szárnyas lovat nekem! – Hallod, Pisánio!

Ő Milford-rébe’, van: olvasd, s beszélj,

Mily messze van oda? Ha más silány

Dologban egy hétig döczög, miért

Én egy nap nem repülhetnék oda?

Mondd, hű Pisanio (ki úgy epedsz,

Oh, hadd alkudjam: még sem úgy, de vágysz,

Csakhogy kevésbbé, oh nem úgy, mint én:

Én vágyok tul a tulon!), és sűrün

Beszélj (szerelmi megbizottnak a

Halló szervet a fuladásig kéne

Megtöltni), mennyire van az a boldog

Milford? s mellesleg mondd, miként jutott

Wales ily ré boldog birtokába? de

Először, hogy’ lopózzunk innen el,

S a hézagot, mely támad mentünk s jöttünk

Között, mint mentsük? de előbb még, innen

Hogy’ távozunk? Mért mentsük a szülöttet

Fogantatás előtt még! Errül aztán.

Szólj, kérlek, hány tuczat mértföldet győzünk

Egy-egy órában?

PISANIO.

Egy-egy napra egy

Tuczat elég, de sőt, úrnőm, neked

Sok is.

IMOGEN.

Mit! ily tunyán nem jár, a ki

Vesztőhelyére megy. Versenyfutásnak

Hallám hirét, hol gyorsabb volt a ló,

Mint az idő homokja. Eh, bohóság!

Menj, mondd, szinleljen hölgyem némi bajt,

S kérezzék atyjához; nekem szerezz

Lovagló öltönyt, nem drágábbat, mint

Jobbágy nejéhez illik.

PISANIO.

Asszonyom,

Gondolnád meg a dolgot jobban.

IMOGEN.

Előmbe nézek én: köd itt, köd ott,

És a mi jő, csak köd van mindenütt,

Melyen nem látok át. Eredj csak, kérlek;

Fogadd szavam’. Nincs mit beszélni már:

Reám csak egy út, a milfordi vár.

(Elmennek.)





III. SZÍN.


Wales, hegyes vidék barlanggal.



Belarius, Guiderius, Arviragus jönnek.

BELARIUS.

Ily szép napot ki töltne hon, kinek

Eresze nem magasb, mint a mienk?

Hajolj meg gyermek: ez ajtó megtanit

Miként imádnotok a mennyet, s meg-

Hajolni készt a regg szent tiszteletére.

Uralkodók kapuira olyan

Bolt hajlik, hogy rajt’ óriások járnak

Kevély föveggel át, nem is köszöntve

Reggente a napot. Te szép ég, üdv!

Bár sziklában lakunk, de nem vagyunk

Olyan kemények hozzád, mint kinek

Büszkébb hajléka van.



GUIDERIUS.

Ég, üdv!

ARVIRAGUS.

Ég, üdv!

BELARIUS.

Ki most, hegyi vadászatunkra: ott

Ama halomra, ifjú csont; magam

E völgyet járom meg. S ha onnan engem

Csak akkorának láttok, mint egy varjat,

Gondoljátok meg, hogy a tér nagyit

És kicsinyit, s hányjátok meg beszédem’

Udvarról, fejedelmekről s hadi sorról,

Hol a szolgálat nem az, minek teszed,

De a mibe veszik; s így tartva ezt,

Hasznunkra lesz, mit látunk, minden itt

És gyakran vigaszunkra: a csontszárnyu

Bogárt jobban megvédve látjuk a

Gyorstollu sasnál. Ez élet nemesb,

Mint gáncsra lesni; dusabb, mint henyélni

Ingyen kegyért, és büszkébb, mint suhogni

Hozomra vett selyemben. Ilyeneknek,

Ki felczifrázza, süvegel; de a

Számlát nem törli ki. Nincs párja a

Mi életünknek.

GUIDERIUS.

Te tapasztalásból

Beszélsz; de mi, szegénykék, még nem is

Szálltunk túl fészkünk szemkörén: nem tudjuk,

Mi lég van másutt. Legjobb ez lehet,

Ha legjobb a nyugalmas élet, s azzal

Neked még édesb, hogy zordabbat is

Látál, illőt merev korodhoz is.

De ez nekünk csak a tudatlanságnak

Fülkéje, ágyban utazás, adós

Fogháza, hol kiszabva van a járás.

ARVIRAGUS.

Miről beszéljünk, ha oly öregek

Leszünk, mint te? ha szél s eső veri

A zord deczembert, e csipős barlangban

Mint tartsuk szóval a fagyos időt?

Még mit se láttunk, állatok vagyunk:

Prédára, mint a róka, ravaszak,

És hősök, mint a farkas, élelemre;

Bátorságunk üldözni azt, mi fut,

Kaliczkánk kórussá lesz mint fogoly

Madáré, s lánczainkban szabadon

Éneklünk.

BELARIUS.

Mily beszéd! Csak ismernétek

S éreztétek voln’, mit kiván a város:

Az udvari élet, mit elhagyni oly

Nehéz, miként követni, és csucsát

Megmászni bizonyos bukás, vagy oly

Síkos, hogy oly rossz félni tőle,

Mint a bukás maga; a harczi munka,

Mely csak veszélyt keresni látszik a

Hir s becsület nevében, s abba hal,

S gyakran rágalmazó sirverse van

Szép tettekért, sőt néha még

Jó tettért jár rosszul; s mi több, a gáncsnak

Bókolni kénytelen. Olvassa e

Mesét le rólam a világ! A testem

Olasz kardoktól sebhelyes, s hirem a

Legjobbakéval egy volt. Cymbeline

Kedvelt, s ha katonákról volt a szó,

Nevem közel volt: akkor törzs valék,

Gyümölcs-rakott galyakkal, mig vihar,

Vagy rablás, bárminek nevezzed, egy

Éjjel lerázta édes terhemet,

Sőt levelem, s pőrén bizott a vészre.

GUIDERIUS.

Bizonytalan kegy!

BELARIUS.

És hibám (mint gyakran

Beszéltem) csak az volt, hogy két czudar,

Kinek hamis esküje többet ért,

Mint jó hirem, megesküdt Cymbeline-nek,

Hogy én a rómaiakkal czimboráltam.

Számüztek aztán, s e húsz év alatt

Világom e jószág s e szikla volt,

Hol tisztes szabadságban éltem, és

Az égnek több szent tartozást leróttam,

Mint addig. – De a bérczre most! Ez nem

Vadász-beszéd. Ki első ejt vadat,

Az úr legyen ez ünnepen, s a másik

Kettő szolgáljon föl neki. Nem félünk

A méregtől itt, mely fényesb helyen

Lappang. – A völgységben találkozunk.

(Guiderius és Arviragus elmennek.)

A természet tüzét mi nehéz titkolni!

Nem tudják ők, hogy atyjok a király;

Sem Cymbeline nem álmodja, hogy élnek.

Azt vélik, hogy enyéim, s bár szegényen

Neveltem e barlangban, hol hajolva

Járdalnak, lelkök mégis paloták

Boltjáig ér, s a természet tanitja

Királyin tenniök aljas dolgot is,

S különben, mint mások teszik. E Polydor,

Britannia s Cymbeline örököse,

Kit ő Guideriusnak nevezett,

Ha háromlábu székemen ülök

S beszélek harczi tettimről, egek!

Mesémbe száll a lelke: „Így esik,

Úgymond, el ellenségem s lábamat

Nyakára így teszem!” s fejdelmi vére

Arczába fút, és izzad, s ifiú

Izmát feszitve, oly állásba áll,

Mely megfelel mesémnek. S épen így

Az öcscse Cadwal (egykor Arviragus)

Szavamnak éltet ád, saját eszét

Mutatva ben. De, járja már a hajtás.

Oh Cymbeline, lelkismeretem s az ég

Tudják, hogy méltatlanul számüzél:

Azért lopám el két és három éves

Korukban fiaid, hogy tégedet

Utódidtól megfoszszalak, miként

Te jószágimtól engem. Euriphile,

Dajkájok voltál; ők anyjoknak véltek.

És tisztelik mindennap sirodat;

Engem Belariust, Morgant egykoron,

Atyjoknak tartanak. – Áll már a hajtás.

(Elmegy.)





IV. SZÍN.


A milfordi kikötő táján.



Pisanio és Imogen jönnek.

IMOGEN.

Lovunkról hogy leszálltunk, azt mondád,

Közel a hely. Anyám nem vágya látni

Először úgy, mint én őt vágyom. Ember,

Hol van Posthumus? Mit forgatsz eszedben,

Hogy így megmerevülsz? Mért tör ki e

Sohaj belőled? Ki csak festve voln’ így,

Szavát vesztett iszonynak tartanák.

Végy bátrabb tartást, mig a rémület

Jobb érzékim’ le nem veri. Mi baj?

Miért kinálod ily kelletlenül

E levelet? Ha nyári hir van benne,

Kisérd mosolylyal; hogyha téli, úgy

Örökre ilyennek maradj. – Uram

Keze! E méregvert Itália

Rászedte és kemény sors érte tán?

Szólj, ember: mondja nyelved azt a szörnyüt,

Mit olvasnom halálos lenne.

PISANIO.

Kérlek,

Olvasd el, s lásd, mint bánt velem,

Boldogtalannal a szerencse.

IMOGEN.

(olvassa).

„Asszonyod, Pisanio, szajhát játszott az én ágyamban; bizonyítékai véresen hevernek bennem. Nem beszélek hitvány gyanúból, hanem oly súlyos jelekből, a milyen búbánatom, és oly bizonyost, a mint bosszúmat remélem. E részben, Pisanio, neked kell értem cselekedned, ha az ő hűségének megszegése nem szennyezte be a tiedet. Saját kezeddel vedd el életét: alkalmat adok rá én a milfordi kikötőnél: e végből kapta levelemet. Ha félsz rá mérni a csapást, s nem biztosítasz arról, hogy megtörtént: akkor gyalázatának kerítője vagy s csak oly hűtelen én hozzám.”

PISANIO.

Miért huzzam ki kardom’? E levél

Nyakát szegé már. – Nem, ez rágalom,

Mely kardnál élesb; melynek nyelve a

Nil férgeit kiveszti mérgivel;

Lehe a szélen nyargal s a világ

Minden zugát tele hazudja, és

Királyt, királynét, államot, leányt

És asszonyt – nem! e mérges rágalom

Bejárja a sir titkait. – Nos, úrnőm?

IMOGEN.

Ágyához hűtlen! – Mi hűtlennek lenni?

Virrasztva ott feküdni s rá gondolni?

Órákra sirni? s a természetet

Ha elnyomá az álom, megszakitni ezt,

S álmodván róla szörnyüt, önmagát

Sikoltva kelteni? Ez a hűtlenség?

Ez az?



PISANIO.

Oh, asszonyom!

IMOGEN.

Én csalfa! – Lelkisméreted tanum,

Jachimo! Te kéjvágyról vádolád,

S gaznak tetszettél: most úgy tetszik, képed

Elég jó. Egy olasz rima, kinek

Anyja festéke volt, megcsalta őt.

Megunt vagyok, divatját mult ruha;

S mert dusabb, mint hogy szegre tegyenek,

Fölfejtenek: a folt közé velem!

Oh, férfi-eskü a nők árulója.

Oh férjem, hithagyásodon minden jó

Külszint czudarság öltönyének néznek,

Születve nem, hol él, de hordva nőknek

Csalétekül.

PISANIO.

Jó asszonyom, hallgass rám!

IMOGEN.

Hű s tisztességes férfiak, miként

A csalfa Aeneas, csalárdak lettek,

Mihelyt meghallgattattak, és Sinon

Sirása sok szent köny botránya volt,

S igaz nyomortul is elvette a

Könyört. Posthumus, sok derékbe így tészsz

Kovászt: a jó s nemes csalárd s hite-

Hagyott lesz nagy hibádon. Jer hát, ficzkó,

Légy te becsületes: tedd, mit urad

Parancsolt. Hogyha látod őt, ime

Egy kis bizonyság engedelmességem:

Kardot magam húzok: vedd s verd keresztül

Szivem’, szerelmem ártatlan lakát.

Ne félj, nincs benne más, csak bánatom:

A ki valódi kincse volt, urad

Nincs benne. Tedd parancsát, szúrj! Nemesb

Dologban érhetsz valamit, de itt

Gyávának látszol.

PISANIO.

Hitvány eszköz, el!

Kezem miattad nem lesz átkozott.

IMOGEN.

Már meg kell halnom. S ha kezedtül nem

Halok, nem vagy urad szolgája. Az

Öngyilkosságra égi tilalom

Teszi gyávává gyönge kezemet.

Jer, itt szivem; de holmi elfödi.

Csak lassan; nem kell védv: mint kardhüvely

Engedjen. Mi van itt? A hű Leonatus

Levelei, s mind hithagyott lett? Félre,

Hitemnek megrontói? Már nem lesztek

Szívemnek mellese. Ál prófétáknak

Szegény bolondok higyenek: habár

A megcsalottnak fáj az árulás,

Kinosb a dolga mégis a csalónak.

S te, Posthumus, ki engedetlenségem’

Atyám ellen lázítád és velem

Megvettetél király kérőket is,

Tapasztald, hogy ez nem mindennapi,

De ritka és nemes tett; én pedig

Bánkódva gondolom, ha tompa lészsz

Iránta, kit most ékesitsz, miként

Gyötrend emlékem. Kérlek, most siess:

A bárány mészárszékre megy: a kést!

Urad parancsszavára lomha vagy,

Bár én is kérem.

PISANIO.

Drága asszonyom,

Egy szemhunyást sem alvám, a mióta

Rám bizták ez ügyet.

IMOGEN.

Tedd hát, és ágyba.

PISANIO.

Inkább vakságig virrasztok.

IMOGEN.

Miért

Vállaltad el hát? mért mértföldeken

Ürügygyel tartál? mért e hely? mért jöttem?

S miért magad? s a lovak fáradsága?

Az alkalom? a távozásomon

Megrémült udvar, melybe visszatérni

Úgy sem fogok már? Mért jövél idáig,

Hogy itt ne löjj, holott állást vevél már

S előtted a kiszemelt gim?

PISANIO.

Nyerni időt,

Hogy ügyemet veszthessem, s ez alatt

Kigondoltam egy módot. Asszonyom,

Hallgass meg türelemmel.

IMOGEN.

Ám beszéld

Fáradttá nyelved’. Hogy rima vagyok,

Már hallám, és fülem, hallását ebben

Veszitvén, jobban nem sebezhető,

Sem ez már meg nem gyógyul. Csak beszélj.

PISANIO.

Hát azt gondoltam, ne térnél haza.

IMOGEN.

Helyes: ’sz megölni hoztál.

PISANIO.

Oh, dehogy!

De volnék oly bölcs, mint becsületes,

Elsülne tervem is. Más nem lehet,

Mint hogy uram’ megcsalták. Valamely

Bitang, az, s mesterségiben fogas

Tevé e czudarságot rajtatok.

IMOGEN.

Egy római kéjleány.

PISANIO.

Éltemre, nem.

Én megviszem holt hiredet s elküldöm

Véres jelét neki, mert így rendelte.

Ezt eltünésed az udvarrul is

Csak erősitni fogja.

IMOGEN.

Jó fiú,

S addig mi lesz? hol élek, hol lakom?

S éltem vigasza, ha férjemre nézt

Halott leszek, mi lesz?

PISANIO.

Ha az udvarba’ –

IMOGEN.

Ne udvart, ne atyát, s egy szót se többet

A nyers, feszes, együgyü semmiről:

Clotenről, a kinek szerelme rám

Mint ostrom szörnyü volt.

PISANIO.

Ha ott

Nem, úgy Britanniába’ sem.

IMOGEN.

De hol?

Nap nem süt-e Britannián kivül?

Nincs nappal, éjjel, csak Britanniában?

Britanniánk e nagy világban mintha

Nem benne volna, de ez abbul állna.

Egy nagy mocsárban hattyufészek! Kérlek,

Gondold meg, él még ember máshol is.

PISANIO.

Örvendek, hogy gondolsz más helyre is.

A római küldött Lucius ide

Jön holnap: ha oly bus kedvet tudnál

Mutatni, mint a sorsod, s rejteni

Tudod, mit még felfedni nem szabad

Veszélytelen: úgy jó s reményteli

Út áll előtted: meglehet, közel

Tán Posthumus lakóhelyéhez, oly

Közel, hogy bár nem látod, mit teszen,

De óránkint jövend hozzád hire,

Hiven, mint jár s kél.

IMOGEN.

Ily alkalomért –

Szemérmem rajta, csak halála ne –

Megkoczkáztatnám.

PISANIO.

Jó; hát ebbül áll:

Feledned kell, hogy nő vagy: a parancsot

Fogadd s ne add; szemérmet és félelmet

(A nők cselédit, s igazabban e

Szép énjöket) válts hetyke bátorságra;

Légy gunyra gyors, és nyelves, vakmerő,

És mint menyét veszekedő; feledned

Kell arczod ritka kincsét, és kitenned

(De, ó, ez a keménység, s nincs más módja)

Parasztos-csóku Titánok falánk

Érintésének; és felejtened

Munkás, kecses kacsóid’, melyekért

Nagy Juno irigyed.

IMOGEN.

Ne, légy rövid:

Belátom végét s szinte férfiú

Vagyok már.

PISANIO.

Vedd előbb fel látszatát.

Előre sejtvén ezt, elkészitettem

(Batyumba’ van) nadrágot, kalapot

Felöltőt s a mi kell: ha ebbe’ s ily

Korú ifjútól vett utánozással

Eléje lépsz a fönkelt Luciusnak,

S szolgálatot kérsz, megmondod neki,

Miben vagy jártas (mit meg is tanitsz,

Zenét, ha van hallása rá): bizonynyal

Kitárt karral fogad, mert tisztes ő,

Sőt – kétszer az – ő szent. S a többire

Én itt vagyok busásan merni és

Segitni.

IMOGEN.

Te vagy a vigasztalás,

Melylyel táplálnak istenim. El, kérlek:

Sokat kell még meghányni; majd rendezzük,

Mit ád a jó idő. E vállalatra

Én katonás vagyok s elviselem

Fejedelmi bátorsággal. Kérlek, el!

PISANIO.

Helyes. És most rövid bucsut kell vennünk,

Különben mint távollevőt gyanúba

Fognának távozásodért. Nemes

Úrnőm im egy szelencze: a királyné

Adá; tartalma kincs; ha tengeren

Vagy szárazon beteg lészsz, bajodat

Egy csöppje elenyészti. Ott az árnyék,

Ott öltsd fel férfiasságod’. S most az ég

Vezessen jóra.

IMOGEN.

Amen, köszönöm.





V. SZÍN.


Szoba Cymbeline palotájában.



Cymbeline, a Királyné, Cloten, Lucius és Urak jönnek.

CYMBELINE.

Ennyit; s most ég veled.

LUCIUS.

Sir, köszönöm.

Császárom irt: távoznom kell, s nagyon

Sajnálom, hogy ellenséges hired’

Kell néki vinnem.

CYMBELINE.

Sir, alattvalóink

Jármát el nem türik; s nagyon nem volna

Királyi, ha magunk kevesb fenséget

Mutatnánk, mint ők.

LUCIUS.

Sir, igaz. De kérlek,

A Milford-révig adj kiséretet.

Kegyedre, úrnőm, minden jót, s reátok!

CYMBELINE.

Urak, e tisztre titeket jelöllek!

Hiányt a tisztesség miben se lásson.

És most Isten veled.

LUCIUS.

Uram, kezed’.

CLOTEN.

Fogadd barátilag; de mától fogva

Mint ellen viselem.

LUCIUS.

Sir, a nyerőt

Majd a siker mutatja. Ég veled.

CYMBELINE.

Urak, ne hagyjátok el Luciust.

Mig nincs Severnen túl. S így sok szerencsét.

(Lucius s az Urak el.)

KIRÁLYNÉ.

Redős homlokkal megy; de becsület

Nekünk, hogy az okot mi adtuk.

CLOTEN.

Jobb így;

S jó britjeidnek kedve is telik ben’.

CYMBELINE.

A császárnak már irt is Lucius,

Hogy állunk itt; jó lesz, ha jó korán

Kész lesz minden szekér s lovas: a had-

Erőt, mi Galliában van már, gyorsan

Oda vonhatja, honnan a hadat

Inditni készűl.

KIRÁLYNÉ.

Ez nem álmos ügy,

Erélylyel kell utána látni s gyorsan.

CYMBELINE.

Előrelátásunk, hogy így leszen,

Előnyt adott nekünk. De, szép királyném,

Hol van leányunk? Sem a római

Előtt meg nem jelent, sem a napi

Tiszteletet nekünk nem adta meg.

Gonoszságból inkább mint tiszteletből

Látszik teremtve ő: ezt láttuk. Jöjjön

Elénk. Nagyon elnézők voltunk.

(A kiséretből valaki el.)

KIRÁLYNÉ.

Élte

Nagyon visszavonult Posthumus

Számüzetése óta: ideje,

Uram, már erről tenni. Kérlek, fenség,

Kiméld keményebb szótól: asszony ő,

Oly gyenge gáncsra, hogy a szó verés,

S verés halál neki.

(A kiséretből való visszatér.)

Nos, hol van és

A megvetést mint menti?

A KISÉRETÉBŐL VALÓ.

Sir, bocsánat,

Szobái zárvák, s választ nem nyerénk

A hangos zajra, mit üténk.

KIRÁLYNÉ.

Uram,

Midőn utolszor voltam nála, kért,

Elzárkozását mentsem ki, s hogy őt

A tisztelgés alól, melyet naponkint

Leróni tartozik, fölmentsed: ezt

Tudtodra adnom kért; de a nagy udvar

Emlékemben zavart.

CYMBELINE.

Ajtója zárva?

S régen nem látták? Isten óvj, nehogy

Félelmem teljesüljön. (El.)

KIRÁLYNÉ.

Menj utána!

CLOTEN.

Vén szolgáját, Pisaniot, két napja

Nem láttam.

KIRÁLYNÉ.

Nézz utána, menj, fiam! (Cloten el.)

Pisanio, ki úgy állt Posthumus mellett,

Egy kis üvegcsém’ birja; vajh azért

Voln’ távol, hogy elnyelte: mert becsesnek

Hiszi; de ő, hová lett Imogen?

Tán a kétségbesés ragadta el.

Vagy hő szerelme szárnyán menekült

Kedves Posthumusához. Vagy halálba

Vagy szégyenébe ment; és mind a kettő

Jól szolgál czéljaimhoz: őt levertem

S vele az angol koronát megnyertem.

(Cloten visszajön.)

Nos, nos, fiam!

CLOTEN.

Világos, megszökött.

Menj, békitsd a királyt: ő őrjöng, s nem mer

Hozzá közelitni senki.

KIRÁLYNÉ.

Jól van így!

Ez éjből lássa, milyen lesz a holnap. (Elmegy.)

CLOTEN.

Imádom s gyülölöm: mert szép s királyi,

S mert kedvesebb mindenben, mint egyéb

Nők s asszonyok; mindegyikéből birja

A legjavát, s mindannyiból levén,

Mindannyin tultesz: ezért szeretem.

De megvet és e hitvány Posthumust

Tetézi kegygyel: ez izlésén csorba,

S mi másként ritka, így silány: azért

Gyülölni elhatározom; csupán,

Hogy bosszut álljak: mert mikor bolondok –

Pisanio jön.

Ki az? Mit! Cselt szősz, ficzkó? – Jer ide.

Nos, drága Pandarus! Hol asszonyod,

Kölyök? Egy szóba’ mondd, különben tisztán

Az ellenséggel tartasz.

PISANIO.

Jó uram –

CLOTEN.

Hol asszonyod, vagy Jupiterre, többet

Nem kérdem. Zárkozott kölyök, e titkot

Kivágom szívedből, vagy hogy kitépem

Szived’, hogy megtaláljam. Posthumusnál?

Kinek szemernyi érdeme nem nyomja

Le aljasságai sulyát.

PISANIO.

Ó jaj,

Hogy lenne nála? Hát mikor tünt el?

Hisz az Rómába’ van.

CLOTEN.

De hol a nő?

Idébb jer s ne mekegj: mi lett belőle?

Tüstént megnyugtatsz.

PISANIO.

Oh jaj, nemes uram!

CLOTEN.

Nemes gazember!

Fedezd fel, hol van úrnőd, izibe,

Első szavaddal! Mit, nemes uram!

Szólj, vagy hogy hallgatásod e nyomon

Itéleted s halálod is lesz.

PISANIO.

Úgy

Sir, e papir itt mindaz, mit tudok

Szökésiről.



CLOTEN.

Hadd lám. Én üldözöm

Augustus trónjaig.

PISANIO.

(magában).

Vagy ezt, vagy halni.

Ő messze van; s mit ebből megtud, az

Lehet út ennek, nem veszély neki.

CLOTEN.

Puh!

PISANIO.

(magában).

Uramnak megirom, hogy meghalt. Úrnőm,

Szerencsével járj, s azzal térj haza!

CLOTEN.

Ficzkó, ez a levél nem csalfaság?

PISANIO.

Úgy gondolom, uram, hogy nem az.

CLOTEN.

Posthumus kezeírása: ísmerem. – Ficzkó, ha nem lennél gazember, hanem engem híven szolgálnál, vállalkoznál a megbízásra, miben lenne okom hasznodat venni, komoly buzgalommal, azaz megtennéd himezés nélkül és híven, bármi czudarságot parancsolnék is rád: becsületes embernek tartanálak, és sem könnyebbségedre segítségemet nem nélkülöznéd, sem előléptetésedre szavamat.

PISANIO.

Jól van, jó uram.

CLOTEN.

Akarsz engem szolgálni? Mert mióta türelmesen és állandóan annak a koldús Posthumusnak pőre szerencséjéhez kötötted magadat, azóta nem juthatsz kegyelembe, hacsak buzgó szolgámmá nem lészsz. Akarsz-e hát szolgálni?

PISANIO.

Uram, akarlak.

CLOTEN.

Add ide a kezedet: itt van erszényem. Van-e birtokodban valamit volt gazdád ruháiból?

PISANIO.

Van, uram, a lakásomon, ugyan az az öltözet, melyet viselt, midőn úrnőmtől és asszonyomtól elbúcsúzott.

CLOTEN.

Az első szolgálat, melyet nekem teljesítesz, az, hogy ide hozd nekem ez öltözet ruhát: ez legyen első szolgálatod; eredj.

PISANIO.

Elhozom, uram. (Elmegy.)

CLOTEN.

Találkozunk a milfordi kikötőben. – Elfelejtettem valamire kérni; mindjárt eszembe fog jutni. – Ugyanott foglak én téged megölni, bitang Posthumus. Bár itt volna már a ruha. Egy ízben mondta (a keserűséget most kiköhögöm szívemből), hogy Posthumusnak csak a ruháit is többre becsüli, mint az én nemes és saját személyemet tulajdonságaimnak minden ékességeivel együtt. Ebben a ruhában hátamon fogom őt elragadni: előbb megölöm Posthumust, még pedig szeme láttára; ott lássa erőmet, mely megvetésének gyötrelem lesz. Őt a földre, diadalmi beszédem’ holt testén tartván, és ha vágyam jóllakott (mit, mint mondom, hogy kínozzam a lányt, az annyira magasztalt ruhában fogok végezni) vissza fogok vele kopogtatni az udvarban, vissza haza csalom őt. Gyönyörrel vetett meg engem ő, nekem majd bosszúmban teljék a kedvem. (Pisanio visszatér a ruhával.)

Ez az a ruha?

PISANIO.

Igen, nemes uram.

CLOTEN.

Mennyi ideje lehet, hogy Imogen Milford-rébe ért?

PISANIO.

Alig hogy ott lehet még.

CLOTEN.

Vidd ezt a ruhát szobámba: ez a második parancsom; s a harmadik az, hogy önkéntes némaként szolgáld czéljaimat. Légy hűséges, és az emelkedés magától fog hozzád szegődni. – Bosszúm most Milford-révbe’ van: bár volna szárnyam, hogy követhetném. Gyere, és légy hű. (Elmegy.)

PISANIO.

Te vesztem’ rendeléd: hozzád hiven

A leghivebbhez volnék hűtelen,

Mi nem leszek. Eredj csak Milford-révbe,

S ne leld, kit üldesz. Szállj úrnőm fejére,

Oh égi áldás! Legyen lomhasága

E bamba gátja, s díja fáradsága.





VI. SZÍN.


Belarius barlangja előtt.

IMOGEN.

(jön férfi ruhában).

A férfi élet, látom, kényelmetlen:

Fáradt vagyok s két éjen át a föld

Volt vánkosom: betegnek kéne lennem;

De tart az akarat. – Milford, midőn

A hegycsucsról Pisanio mutatott,

Közelnek láttalak. Oh Zeus! úgy vélem,

Megvert elől a hajlék is oson,

Hol enyhet lelne. Két koldus mondotta,

Hogy nem tévedhetek. Hát búrakott

Szegény is hazudik, tudván, hogy terhe

Vagy büntetés, vagy próba? – Nem csoda,

Ha ritkán szól a gazdag igazat.

Gonoszb, ha bőség botlik, mint ha szükség

Hazudik, s csalfaság királyban rosszabb,

Mint a koldusban. – Jó uram! Te a

Csalfákhoz tartozol. Im, rád gondolok,

S éhségem eltünt, s még elébb alig hogy

Le nem roskadtam. De mi ez? Ez út

Belé vezet: egy vad tanyája. Legjobb

Voln’ nem kiáltnom, s félek is; de éhem,

Előbb kicsiny, természetem’ megejti

S hőssé teszi. A jóllét s béke született

Gyávák: baj volt örökké a merészség

Szüléje. – Hej, ki az? Ha ember, szóljon!

Ha vad, támadj vagy tágits! – Nem felel?

Úgy bemegyek. Legjobb, kardot huzok;

S ha ellenségem úgy fél, mint magam

A kardtul, akkor nem sokáig nézi.

Ily ellent, jó egek! (Bemegy a barlangba.)

Belarius, Guiderius és Arviragus jönnek.



BELARIUS.

Legjobb vadász te voltál, Polydore,

S az ünnep hőse vagy: Cadwal s magam

Leszünk szakács s inas; ez a mi dolgunk:

A szorgalom verejtéke szivest

Megszáradt, meghal czéljaért. Gerünk:

Mi nyers, gyomrunk’ fűszerezi; kavicson,

Mely vánkosul kemény lomhának, a

Fáradtság horkol is. Most béke rád,

Szegény hajlék, mely őrzöd önmagad’!

GUIDERIUS.

Nagyon fáradt vagyok.

ARVIRAGUS.

Én a dolologba

Gyengültem; de erős vagyok étvágyban.

GUIDERIUS.

Ott ben hűlt étel van: rágcsáljunk rajta,

Mig prédánk meg nem fő.

BELARIUS.

Ne jöjj be, várj.

(Benéz.)

Azt hinném – csakhogy ételünk’ megette –

Itt tündér járt.

GUIDERIUS.

Mi az, uram?

BELARIUS.

Zeusra!

Egy angyal, és ha nem, úgy földi mása! –

Istennő, egy fiúnál nem idősb.

Imogen jön.

IMOGEN.

Jó emberek, ne bántsatok: mielőtt

Beléptem, bekiálték; meg akartam

Vagy venni, vagy koldulni, mit elvevék.

Bizony nem loptam, és nem is akartam,

Bár láttam a padlón elszórt aranyt.

Im, itt ebédem ára, ott akartam

A deszkán hagyni, mihelyest ebédem’

Elköltém, s elmegyek vala, imával

Gazdámért.

GUIDERIUS.

Pénz, fiú?

ARVIRAGUS.

A sárba inkább

Minden aranyt s ezüstöt! Mint a mit

Csak az becsül meg jobban, a ki sár

Isten imád.

IMOGEN.

Haragszol, látom. Ám

Hibámért ha megölsz, tudd meg, azért

Halok, mit nem tevék.

BELARIUS.

Hová sietsz?

IMOGEN.

A Milford-rébe.

BELARIUS.

Mi neved?

IMOGEN.

Fidele, sir. Egy sógorom Olasz-

Országba ment s Milfordban szállt hajóra,

Hozzá menőben majd hogy éhen vesztem

S e bünbe estem.

BELARIUS.

Kérlek, szép fiú,

Ne nézz parasztnak s lelkületünk’ ne zord

Lakóhelyünkön mérd. Még jókor jöttél.

Már szinte éj van: lesz mit enni jobb is,

Mig itt lészsz; s hálád, hogy maradsz s eszel. –

Fiuk, köszöntsétek.

GUIDERIUS.

Volnál csak asszony:

Majd udvarolnék, hogy szolgád lehessek.

De annyi érőt, mint veszek, adok

Is érted.

ARVIRAGUS.

Az lesz vigaszom, hogy férfi:

Testvér gyanánt fogom szeretni. És

Mint őt üdvözleném hosszú idő

Után, úgy üdvözöllek tégedet.

Légy víg, barátok közt.

IMOGEN.

Barátok közt!

S ha testvérek közt? (Magában.) Bár atyámnak lettek

Voln’ fiai: úgy kisebb lesz vala

Az én értékem is, s veled Posthumus

Egyenlőbb.

BELARIUS.

Bántja valami.

GUIDERIUS.

Bár róla

Én elvehetném!

ARVIRAGUS.

Vagy hogy én: akár

Mi lenne, és mi bajjal, vészszel járna.

Egek!

BELARIUS.

Fiuk! (Suttognak.)

IMOGEN.

Nagy emberek, a kiknek

Nem volna tágabb udvara, mint e barlang,

Se nem cselédje, és erényök lenne,

Mit megpecsétel lelkisméretök

(S hozzá az ingatag tömegnek semmi

Ajándoka): e párt fölül nem mulnák.

Nemet cserélnék, hogy társok legyek,

Mióta Leonátus csalfa.

BELARIUS.

Jól van.

Fiuk, süssük meg a vadat. Szép ifju,

Jer: rossz beszélgetés esik bőjt mellett.

Ha ettünk, majd beszélsz történetedből,

A mennyit jónak vélsz.

GUIDERIUS.

Jöjj közelebb.

ARVIRAGUS.

Mint éj baglyoknak, mint pityernek regg,

Légy üdvöz.

IMOGEN.

Köszönöm.

ARVIRAGUS.

Jer közelebb. (Elmennek.)





VII. SZÍN.


Róma.



Két Senator és Tribunok jönnek.

1. SENATOR.

A császári levél tartalma ez:

Mivel a nép most ép a pannonok

S dalmátok ellen harczba’ van; s mivel

A Galliában lévő legiók

Gyöngék a harczra a brit lázadókkal:

E vállalatra serkentsük fel a

Nemességet. Proconsul Lucius

Leszen; s nektek, tribunok, teljhatalmat

Ad e közvetlen fölkelésre. Éljen

Sokáig Caesar!

TRIBUN.

S Lucius a hadak

Vezére?

2. SENATOR.

Ő.

TRIBUN.

S most Galliában hagyják?

1. SENATOR.

A legiókkal, melyekről beszeltem,

S miket kiegészíteni ti fogtok.

A számot s indulást megmondja meg-

Bizástok.

TRIBUN.

Megteszszük, mi ránk esik.

(Elmennek.)





NEGYEDIK FELVONÁS.


I. SZÍN.


Az erdő, a barlang közelében.



Cloten jön.

CLOTEN.

Közel vagyok a helyhez, hol találkozni fognak, ha Pisanio hiven jelölte meg. Mily jól illik a ruhája! Miért kedvese, kit ugyanaz csinált, ki a szabót csinálta, ne illenék hozzám? Sőt jobban is, mert – tisztesség nem esik szólván – nem hijába mondják, hogy az olyan asszony, a ki ily könnyen illára veszi a dolgot, hamar illik akárkihez. Már ebben szakértőként kell tennem. Annyit mondhatok magamnak (mivel végre is nem kevélykedés az embernek tükrével saját szobájában társalognia), úgy tartom, testem körvonalai ép oly jól rajzolvák, mint az övéi: ő sem nem ifjabb, sem nem erélyesebb; nem állok alatta vagyon dolgában, megelőztem időbeli előnyökben, fölötte állok születésre nézve; ép oly jártas vagyok minden közszolgálatban, és kitünőbb egyes dolgokban, ha ellentállni kell: mégis ez a makacs teremtés ellenemben őt szereti. Ez a halandóság! Posthumus, a te fejed, mely most vállaid között gyarapszik, még ez órában le fog üttetni; kedveseden erőszak fog tétetni; ruháid rongyokká fognak tépetni szemed láttára; és mindezek után a lányt haza fogom rugdalni atyjához, a ki talán egy kissé bosszankodni fog nyers magamviselete miatt; de anyám, a ki győzi az ő nyakasságát, mindent javamra fog forditani. Lovam biztosan van kipányvázva. Ki kard, kemény munkára! Szerencse, ejtsd őket kezem közé! Ez találkozó helyök hű leírása, s az a ficzkó bizonyosan nem mer rászedni. (Elmegy.)





II. SZÍN.


A barlang előtt.



A barlangból jönnek Belarius, Guiderius, Arviragus és Imogen.

BELARIUS.

Te nem jól vagy. (Imogenhez.) Maradnál a barlangban,

Mig ismét megjövünk.

ARVIRAGUS.

(Imogenhez.)

Maradj, testvérem,

Vagy nem vagyunk azok?

IMOGEN.

Ember legyen

Embernek az, de az agyag értéke

Nem egy; ha egy is a pora. Nagyon

Beteg vagyok.

GUIDERIUS.

Eredj vadászni; én

Vele majd várlak.

IMOGEN.

Oly rosszul nem, habár jól sem vagyok.

Ne ily beczézve, hogy bele halni lássam,

Mikor bajom sincs. Kérlek, hagyjatok.

El a napi munkára: ki szokást

Bont, mindent bont. Rosszul vagyok; de hát

Maradástok nem segit: ki nem kivánja,

A társaság annak nem enyh. Igaz

Bajom sincs, mert még róla im tudok

Beszélni: kérlek, bizvást itt hagyhattok;

Nem rablok, csak magamtól, és akár

Meghaljak ily szegény lopásért.

GUIDERIUS.

Én szeretlek;

Megmondtam mennyire; nagyságra úgy,

Akár atyámat.

BELARIUS.

Mit? Hogyan?

ARVIRAGUS.

Ha bűn

Ezt mondani, sir, én bátyám bünének

Jármába hajlok. Nem tudom, ez ifjut

Mint szeretem; te mondtad, oktalanság

A szerelem oka; ha medve van

Az ajtón s kérdés hogy ki haljon: azt

Mondom, atyám s ne ő.

BELARIUS.

(magában).

Oh fönkelt ösztön!

Nemes természet! Ó nagyság szülöttje!

A gyáva gyávát nemz, silányt az aljas;

Liszt s korpa, bün s kecs a természetbe’ van.

Én atyjok nem vagyok; te bár ki légy,

Csodává lészsz, hogy nálam jobb szeretnek.

Kilencz az óra.

ARVIRAGUS.

Testvér, ég veled!

IMOGEN.

Veletek szerencse!

ARVIRAGUS.

Neked egészség. – Kérlek!

IMOGEN.

(magában).

Jó lelkek! Oh a sok hazug beszéd!

Vad volna, mondd, mi nem udvari? Be más,

Mire te oktatsz, ó tapasztalás.

A fényes tenger szörnyet, jó halat

Az ér terem, a mely bele szakad!

Fáj a szivem. – Pisanio, most üvegcséd’

Megizlelem.

GUIDERIUS.

Ki nem tudám fürkészni.

Nemes, azt mondta, de boldogtalan;

Galádul bántott, de becsületes.

ARVIRAGUS.

Nekem is ezt mondá, meg azt, hogy máskor

Még többet is mond.

BELARIUS.

A mezőre fel.

Most kissé itt hagyunk; menj be nyugodni.

ARVIRAGUS.

De megjövünk hamar.

BELARIUS.

Ne légy beteg,

Mivel gazdasszonyunk lészsz.

IMOGEN.

Tetszik vagy nem

Leköteleztetek. (Elmegy.)

BELARIUS.

S nem is oldunk fel.

Ez ifju, bár most megviselt, úgy látszik,

Jó származás.

ARVIRAGUS.

S mily angyalin dalol.

GUIDERIUS.

S még hogy főz! Gyökerinket meghámozza,

És oly levest ránt, mintha a beteg

Junonak főzne.

ARVIRAGUS.

Kecsesen vegyit

Mosolyt sohajjal: mintha a sohaj

Azért voln’ az, nehogy mosoly legyen;

S mosoly bosszantná a sohajt, hogy ily

Dicső szentélyt elhágy, vegyülni a

Hajósok szidta széllel.

GUIDERIUS.

Én úgy nézem,

Hogy benne bú- és türelem gyökér

Ölelkezik.

ARVIRAGUS.

Nőjj, türelem! S a bú,

E büzös bodza romha gyökerét

Válaszsza el a viruló borágtól!

BELARIUS.

A regg előhaladt. Gyerünk! – Ki az?

Cloten jön.

CLOTEN.

Nincs szökevény sehol! E ficzkó rá-

Szedett. – Fáradt vagyok.

BELARIUS.

Nincs szökevény!

Nem minket ért? Oly ismerős; ez Cloten,

A királyné fia. Cselt sejtek itt.

Sok éve, hogy nem láttam, s mégis ő az,

Tudom. El, mi törvényen kül vagyunk.

GUIDERIUS.

Hisz ő csak egy. Keressétek, ha vannak

Tán társai közel. El! hagyjatok

Vele magamra. (Belarius és Arviragus el.)

CLOTEN.

Állj! Ki az, ki így

Szalad előlem? tán hegyi csavargók?

Hallottam rólok. Szólj, mi fajta vagy?

GUIDERIUS.

Oly elfajult nem, hogy egy ily fajtának

Ököllel ne feleljek.

CLOTEN.

Rongy zsivány,

Törvényszegő, tolvaj, add meg magad’!

GUIDERIUS.

Kinek? Neked? Ki vagy te? Nincs-e oly

Karom, mint néked, s oly szivem? Beszéded

Igaz, az olyanabb: mert kardom’ én

Nem számban hordom. Mondd, ki vagy, mért adjam

Meg magamat?

CLOTEN.

Czudar kölyök, nem ismersz

Reám ruhámról?

GUIDERIUS.

Nem, sem nem szabód,

Ki nagy apád volt, fattyu: ő csinálta

Ruhádat, mi téged csinál.

CLOTEN.

Gazember.

Nem is az én szabóm csinálta.

GUIDERIUS.

El hát,

S köszönd meg a ki adta: ily bolondtól

Botom’ sajnálom.

CLOTEN.

Sértegetsz is, tolvaj,

Halld nevemet s remegj.

GUIDERIUS.

Mi a neved?

CLOTEN.

Cloten, bitang.

GUIDERIUS.

S ha Cloten, kétszeres bitang is az,

Nem félek tőle: béka, pók, kigyó

Ha voln’, jobban ijesztne.

CLOTEN.

Hogy megrémülj,

Nem, hogy megsemmisülj, tudd meg, hogy az

Anyám a királyné.

GUIDERIUS.

Kár, mert szemre nem

Vagy oly nemes, mint származásra.

CLOTEN.

Nem félsz?

GUIDERIUS.

A bölcset félem, a kit tisztelek;

Bolondnak nevetek.

CLOTEN.

Halálost halj meg.

Ha önkezemmel vertelek agyon,

Ama futók után megyek s Ludváros

Kapuira tüzöm fejeitek.

Add meg magad’, hegyi csavargó!

(Víva elmennek.)

Belarius és Arviragus jönnek.

BELARIUS.

Társa nincs közel.

ARVIRAGUS.

Nincs senki. Másnak nézted őt bizonnyal.

BELARIUS.

Nem mondhatom: rég láttam őt, de az

Idő akkor viselt vonásiból

Mit sem törült ki: hebegő beszéde

S a hadarás övé; határozottan,

Nagyon is ő volt.

ARVIRAGUS.

Itt hagyók el őt.

Bár bátyám jól elbánt legyen vele.

S kegyetlen, mondod.

BELARIUS.

Férfi korra érvén,

Vad rémletestől nem tartózkodott:

Mert az itéletből gyakran ered

A félelem. De ime bátyád.

Guiderius visszajön Cloten fejével.

GUIDERIUS.

Bolond volt e Cloten, üres erszény,

Pénz nem volt benne’. Velőjét Herkules

Sem verte voln’ ki, mert nem volt neki.

De ha én nem teszem, úgy mostan e

Bolond viszi az én fejem’.

BELARIUS.

Mit tettél?

GUIDERIUS.

Világos, mit: lecsaptam egy Cloten

Fejét, ki anyjának vallotta a királynét.

Ki csavargónak gúnyolt, s esküdött,

Hogy elfog önkezével és fejünket

Helyökről, hol hál’ Isten állanak még,

Leszedvén Ludban kitüzi.



BELARIUS.

Elvesztünk.

GUIDERIUS.

Mit veszthetünk, atyám, mint életünket,

Mit ő elvenni esküdött? A törvény

Nem pártol: mért legyünk gyöngédek és

Rémitsen egy paczkázó husdarab;

Bakó s biró lehessen egy maga

Mert mi a törvényt féljük? Társakat

Találtatok?

BELARIUS.

Egy lelken sem akadt meg

Szemünk, de minden józan ész szerint

Kell lenni kisérőinek. Habár

A lelke változás csak s még a rosszról

Rosszabbra: mégis őrület, merő

Veszettség sem vihette rá, hogy eddig

Eljöjjön egyedül. Ha csak nem hallák

Az udvaron, hogy ily hozzánk hasonlók

Törvényen kül vadásznak, laknak itt,

S idővel szaporodnak: erre ő

(S ez telik tőle) útra kelt, fogadván,

Hogy elfog bennünk’, bárha nem tanácsos

Magának jönni, sem, hogy merje ő,

Sem, hogy ereszszék: s félni van okunk,

Ha félünk, hogy még vészesb farka van

A testnek, mint minő a fej.

ARVIRAGUS.

Hadd jöjjön

A sors, mit Isten rendelt: bár hogyan,

De bátyám jót tett.

BELARIUS.

Ma vadászni sem

Volt kedvem: a Fidele baja miatt

Nem volt türelmem.

GUIDERIUS.

A saját vasával,

Melyet torkomra fent, vevém fejét. Most

Belé vetem sziklánk mögött az öbölbe,

Hadd menjen a tengerbe, s mondja a

Halaknak el, hogy ő Cloten, királyfi;

És azzal vége. (Elmegy.)

BELARIUS.

Félek, megboszulják.

Ne tetted volna, Polydore: bár illik,

Mikor vitéz vagy.

ARVIRAGUS.

Bár én tettem volna!

Így engem érne a bosszú! Polydore,

Szeretlek testvérként; de irigyellek

Még jobban: megfosztál e tettül. Vajha

A lehető bosszú keresne fel

S kérdőre vonna bennünk’.

BELARIUS.

Most már megvan!

Ma nem vadászunk többé, sem veszélyt

Haszontalant nem keresünk. Eredj be

Fidellel légy szakács; én majd bevárom

A tüzes Polydort s mindjárt ebédre

Viszem be őt.

ARVIRAGUS.

Szegény beteg Fidele!

Szivest megyek: egy község ily Clotennek

Vágnék eret, hogy színed’ visszaadjam,

S még istenesnek vélném magamat. (El.)

BELARIUS.

Szent természet, mint ünnepled magad’

E két királyi sarjban! Oly gyöngédek,

Mint zefir, mely ibolya alól lehel ki,

Fejét sem ingatván meg; s mégis zord,

Ha forr királyi vérök, mint a szélvész,

Mely a hegyi fenyőnek sudarát

A völgybe hajtja. Mily csoda, hogy egy

Láthatlan ösztön nem tanult fenségre,

Tanitlan diszre s emberségre visz,

S vadon nő bennök a hős erény, s gyümölcsöz,

Miként ha vetve volna. – Különös

Mégis, hogy mit jelent Cloten itt léte,

Avagy mit hoz halála.

(Guiderius visszajön.)

GUIDERIUS.

Hol öcsém?

Cloten kobakját a folyón követnek

Anyjához küldtem: teste a kezes

Hogy visszajön még. (Ünnepélyes zene.)

BELARIUS.

Remek hangszerem

Szól: halljad, Polydore: mely alkalom

Inditja Cadwalt, hogy játszodja? Halld!

GUIDERIUS.

Itthon van?

BELARIUS.

Most ment innen el.

GUIDERIUS.

Mit gondol?

Kedves anyám halála óta nem

Szólt. Mindennek, mi ünnepi, hasonló

Eset felel meg. Mi baj? Diadal

A semmiért, és hitvány siralom:

Majom öröm és gyermek bánata.

Bolond-e Cadwal?

Arviragus jő, Imogent mint halottat hozván karjaiban.

BELARIUS.

Itt jön: im ölében

Hozván, melyért gáncsoltuk őt, a szörnyü

Okot.

ARVIRAGUS.

Meghalt, melylyel oly nagyra voltunk,

A kis madár. Inkább hatvanra szöktem

Voln’ én tizenhat évről, fölcserélve

Mankóval szökellő korom’, sehogy

Ezt lássam.

GUIDERIUS.

Édes, kedves liliom!

Öcsém fél olyan szépen sem emel,

Mint élve te magad!



BELARIUS.

Oh buskomolyság!

Ki méri meg mélységeid’, s akad

Fenékre, hogy mutassa, melyik parton

Jut lomha sajkád révbe. Áldott lény!

Ki tudja, milyen ember lesz vala

Belőled! Én csak azt, hogy, ritka gyermek,

Bú volt halálod. Hogy találtad őt?

ARVIRAGUS.

Mint látod, mereven; mosolygva, mintha

Csak légy zavarta volna szenderét,

S nem a halál gunyolt nyila; jobb arczát

Az ágyra hajtva.

GUIDERIUS.

Hol?

ARVIRAGUS.

A folyosón,

Keresztbe font karokkal. Aluszik,

Azt hittem, s elvetém szeges sarum’,

Mely nyersen visszahangzott.

GUIDERIUS.

Alszik. – És ha

Elköltözött: ágygyá teszi a sirt:

Tündérlányok fognak halmodra gyülni

S a féreg nem fér hozzád.

ARVIRAGUS.

Mondd, hová temessük őt?

GUIDERIUS.

Jó Euriphile anyánkhoz.

ARVIRAGUS.

Úgy legyen

S bár hangunk, Polydor, megférfiasult,

Kisérjük dallal sirba mint anyánkat,

Ugyan a dallal és azon szavakkal,

Csak Euriphile helyett Fidelet.

GUIDERIUS.

Dalolni

Most nem tudok: sirok, s mondom veled:

A gyászdal, ha elvétjük, gonoszabb,

Mint pap s szentség, mely hazudik.

ARVIRAGUS.

Hát mondjuk.

BELARIUS.

Nagy bút, látom, nagyobb gyógyít: Cloten

Feledve van már. Ő királyfi volt,

Fiuk; s bár ellenségül jött, de díját

Elvette. Bár nagy és silány, ha rothad,

Egyformán büzlik, ám a tisztelet

(Az élet angyala) külön helyez

Magast és aljast. Ellenünk herczeg volt,

S bár éltét, mint ellenségét vevétek,

Temessétek mint herczeget.

GUIDERIUS.

Hozd erre, kérlek.

Thersites teste oly jó, mint Ajaxé,

Ha már egyik sem él.

ARVIRAGUS.

Mig elhozod,

Mi énekünk’ elmondjuk. Kezdd el, bátyám

(Belarius el.)

GUIDERIUS.

Várj, Cadwal: fektessük keletnek a

Fejét. Atyánk tud rá okot.

ARVIRAGUS.

Igaz.

GUIDERIUS.

Gyere tehát, emeljük.

ARVIRAGUS.

Így. Most kezdj rá.

Dal.

GUIDERIUS.

Ne féld már a nap hevét

Sem a tél vad viharát,

Földi munkád’ végezéd

S el is vetted a díját:

Barna legényt, szőke lányt

Sirba visznek egyaránt.

ARVIRAGUS.

Ne rettegd zsarnok karát

S a nagyok zord homlokát;

Gondot étel, mez nem ád;

Egy néked a tölgy és a nád:

Jogar, könyv, gyógyszer, mindahány

A sirba visz mind egyaránt.

GUIDERIUS.

Ne rettegj villámcsapást.

ARVIRAGUS.

Se ne dörgést, rémitőt.

GUIDERIUS.

Se szégyent s rágalmazást.

ARVIRAGUS.

Végezted búd’ s örömöd’.

KETTEN.

Ifjú, a kit szerelme bánt,

A sirba jut mind egyaránt.

GUIDERIUS.

Szellemüző ne gyötörjön!

ARVIRAGUS.

Babona ne büvöljön!

GUIDERIUS.

Kóbor szellem kitérjen!

ARVIRAGUS.

Hozzád mi rossz se férjen!

KETTEN.

Találj örök nyugalmat

S áldott legyen sirhalmod!

Belarius visszajön Cloten testével.

GUIDERIUS.

Meg volt a végtisztesség. Sirba ment.

BELARIUS.

Itt van virág; éjféltájt lesz majd több is:

Az éj hideg harmattal telt virága

Legillőbb sirra. – Még arczukra. – Mint

Virágok, elhervadtatok; s így hervad

Majd e fű is, melyet reátok hintünk. –

Gyerünk most, térdre omlani. A föld,

Mely adta őket, újra visszavette:

Kedvök kitelt itt s kinjok is kitelt

(Belarius, Guiderius, Arviragus el.)

IMOGEN.

(ébredve).

Igen sir, Milford-rébe; merre van? –

Köszönöm. – Ama bokornál? – Mennyire?

Istenke, jaj! még hat mértföldnyire? –

Egész éjt jártam: már aludni térek.

De hó, társ nélkül. – Mennyei lakók!

(Megtalálva a tetemet.)

Az élet öröme ez a virág;

E véres test meg búja: álmodom;

Csak véltem azt is, hogy gazdasszonykodtam

S derék lelkeknek főztem; s nincsen úgy:

Nyil semmiből volt, lőve semmire

Agyam gőzéből. Igazi szemünk

Gyakran vak, mint itéletünk. Bizony

Még egyre reszketek. Ha van az égben

Oly cseppnyi könyör, mint ökörszem szeme:

Félelmes istenek, oh adjatok!

Az álom egyre tart: körültem s bennem,

Még ébren is; érzem, nem képzelem.

Egy csonka test! És Posthumus mezében!

Ez czombja: ismerem; az ő keze,

Merkuri lába, Mars-szerü ágyéka;

Herakles karjai és zeusi arcza.

Gyilkosság égben? – Nincs! – Pisanio!

Bősz Hekubának minden átka, és

Hozzá enyim, szakadjon rád! A vad

Ördög Clotennel tartva, uramat

Megölted itt. Olvasni, irni innen

Túl árulás lesz. Átkozott Pisanio!

Koholt levéllel – átkozott Pisanio –

Letörted a világon a legkülönb

Hajónak árboczát! – Oh Posthumus!

Hol van fejed? oh hol van? Jaj nekem!

Ölt volna meg szivedben s hagyta volna

Meg a fejed’. – Hogyan történt? Pisanio!

Ő és Cloten: gonoszság tette és

Haszonlesés e jajt. Világos, oh!

Nem volt-e érzékimre gyilkos az

Üveg, mit edző és becses gyanánt

Adott? Ez bizonyit: Pisanio

S Clotennek tette ez. Oh! Halavány

Arczomra szint véredbül adj: legyen

Nagyobb iszony azoknak, kik szinünket

Kerülni fogják. Oh uram, uram!

Lucius, egy Kapitány, és más Tisztek, és egy Jós, jönnek.

KAPITÁNY.

Azokhoz átkelt parancsod szerint

A gall helyőrség a vizen; s hajón

Ide kisérvén téged Milford-rébe,

Itt készen áll.

LUCIUS.

Mi hir Rómából?

KAPITÁNY.

A határlakókat a tanács felhivta

S a nemességet. Mind jó érzületü,

Szemes munkát igér, vezérök a

Sienna vakmerő testvére: Jachimo.

LUCIUS.

S mikorra várod?

KAPITÁNY.

Első kedvező

Szellővel.

LUCIUS.

Ez előny reményeinknek

Kedvez. Rendelt szemlére itt levő

Sergünket. Mondd a hadnagyoknak. – Nos,

Uram, mit álmodál e harcz czéljáról?

JÓS.

Látást mutattak éjjel istenink

(Imával, bőjttel kértem őket) im:

Látám Zeus madarát, a római sast

A száraz délről el nyugatra szállni

A naptól aranyozva: ez (ha nem

Csal jóslatom) sikert jelent a római

Vendégnek.

LUCIUS.

Álmodj’ így sürün, s ne csaljon

Álmod soha. Hohó! minő tetőtlen

Darab ez itt? A rom szerint derék

Egy ház volt egykor. Hó! egy apród! Meghalt,

Vagy alszik rajta? – Meghalt, mert irtózik

Az élet ágylani halottra vagy

Aludni a halálon. Lássuk a

Fiúnak arczát.

KAPITÁNY.

Él, uram!

LUCIUS.

Tehát

Majd ád hirt e tetemről. Hé, fiu,

Beszéld el sorsodat, mely kérni látszik,

Hogy kérdezzék. Ki az, a kit te itt

Így véres vánkossá tészsz? Vagy ki volt,

Ki másra festé, mint a jó természet

Csinálta képét? Mit veszitsz e bús

Törött hajóban? Hogy esett? Ki ez?

S ki vagy te?

IMOGEN.

Semmi, vagy ha nem, jobb volna

Ha azzá lennék. Ez uram vala,

Derék egy brit, és jó, a kit hegyi

Lakók megöltek. Oh jaj, nincsen is

Több ilyen úr: bejárhatom keletet

És nyugatot s kiálthatok, sokat

Próbálva jón, hiven, de ily urat’

Már többet nem lelek.

LUCIUS.

Szegény fiú!

Vérző urad alig meginditóbb,

Mint panaszod. Mi a neve, barátom?

IMOGEN.

Richard du Champ. (Magában.) Ha hazudom s vele

Kárt nem teszek, hiszem, hogy megbocsátják

Az istenek. Tessék?

LUCIUS.

Neved?

IMOGEN.

Fidele.

LUCIUS.

Magad is annak bizonyulszu: neved

Illik hűségedhez: neved hűséged.

Akarsz cserébe engem? Azt nem mondom,

Hogy jobb urad lesz, ám szeretni fog

Csak úgy. A római császár levele

Ha consul hozza, sem emelne fel

Gyorsabban, mint saját becsed. Állj hozzám.

IMOGEN.

Sir, állok. Ám előbb, Isten nevében,

Elrejtem gazdám’ a legyek elől,

Mily mélyen csak ez ujjak ásni tudnak;

S ha sirját vad fűvel s csalittal födtem,

És száz imát tevék le rá, milyent

Tudok: még sírok hozzá és sohajtok;

S aztán szolgálatát elhagyva, téged

Követlek, hogyha kellek.

LUCIUS.

Úgy, fiú,

S apád leszek inkább, mint gazdád. – Férfi

Tisztünkre oktat e fiú: keressük

Ki a legszebb virágos tisztást, s ássunk

Dárdával és kardunkkal sirt neki.

Hozzátok: általad megkedvelők,

S most harczos módra elhantoljuk őt.

Vidulj fel most, és könyeid’ töröld el:

Ki jót bukik, csak boldogabb, ha fölkel.



(Elmennek.)





III. SZÍN.


Cymbeline palotájában szoba.



Cymbeline, Urak és Pisanio jönnek.

CYMBELINE.

Uj hírért vissza: hogy van a királyné?

Fia eltüntén láza van; a baj

Miatt veszélyben élte. Oh egek,

Hogy sujtotok egyszerre! Imogen,

Boldogságom nagy része nincs; királyném

Reménytelen ágyon, s ép midőn félelmes

Had készül ellenem; fia, ki most

Úgy kellene, nincs: ez lesujt s reményem

Vigaszra elhagyott. De téged, ficzkó,

Kinek szökésiről kell tudni, bár

Oly együgyüt mutatsz, megvallatunk

Kemény kinzással.

PISANIO.

Éltem, sir, tied,

S tetszésedtől függ; de azt nem tudom,

Hogy úrnőm hol van, sem mért távozott

S mikor fog visszatérni. Kérlek, fenség,

Tarts hű szolgádnak.



1. LORD.

Jó uram, ez itt

Volt úrnőnk távozásakor. Jótállani

Merek hűségeért; jobbágyi tisztét

Hűn fogja teljesíteni. Clotent

Nagy buzgalommal keresik s meg is

Lelik bizonynyal.

CYMBELINE.

Zavaros idők!

Még egy időre engedünk, hanem

Gyanunk’ függőben tartjuk.

1. LORD.

Kérlek, fenség,

A Galliából átjött római sergek

Partunkra szálltak, a senatus által

Küldött nemességgel kiegészitve.

CYMBELINE.

Csak most fiam s királyném jó tanácsát!

A halmaz megzavar.

1. LORD.

Jó fejdelem,

A mennyiről hallottál, annak áll

A készület; ha több jön, többnek is.

Inditani kell csak már az erőt,

Mely inditásra vár.

CYMBELINE.

Köszönöm. Jerünk.

Időt találni, mely minket keres.

Mit Róma hoz, attól nem félek én;

De az busít, mi itt történik. – El! (Elmennek.)

PISANIO.

Uram hirét se hallám, a mióta

Megirtam Imogen halálát; úrnőm

Hirét se, ki pedig sürü ujságot

Igért; s Clotent mi érte, nem tudom.

Mindenben megakadtam: különös!

Az égnek kell működni. Álnokságom

Hüség: hütlen vagyok, hogy hű lehessek.

Hogy szeretem hazám’, mutassa meg

E harcz a királynak is, vagy essem el!

Idő tisztázzon minden más zavart.

Jó sors sajkát pőrén is révbe hajt. (Elmegy.)





IV. SZÍN.


A barlang előtt.



Belarius, Guiderius, Arviragus jönnek.

GUIDERIUS.

Körültünk van a zaj.

BELARIUS.

Kerűljük el!

ARVIRAGUS.

Mi örömet lelünk életünkbe’, ha

Tettől, kalandtul üvjuk?

GUIDERIUS.

S mi reményt

Rejtőzésünkben? Így a rómaik

Mint britteket megölnek, vagy megtartnak

Mint barbár, természetlen lázadókat,

Mig hasznunkat veszik, s megölnek aztán.

BELARIUS.

Fiuk, menjünk magasb, biztosb hegyekre.

Királyunk pártján nincs helyünk: Cloten

Holt hireért (idegenek levén

S be nem sorzottak) hol tartózkodásunk

Miatt kérdőre vonnának, s kicsikarnák

Belőlünk, mit tevénk, mire a válasz

Kínpad s halálunk lenne.

GUIDERIUS.

Ez csak aggság,

Mely ily időben nem méltó tehozzád,

S nekünk kevés.

ARVIRAGUS.

Nem is valószinü,

Hogy ránk pazarlják idejök’, megtudni,

Hová valók vagyunk, holott már hallják

A római mének mint nyeritenek,

Látják az őrtüzet, s szemök, fülök,

Mint most, oly szörnyen tele van.

BELARIUS.

Sokan

Ismernek engem ott: sok év Clotent,

Bár ifjan láttam, lám ki nem törölte

Emlékemből: s nem is érdemli a

Király szolgálatom’ s ragaszkodástok’,

Kik neveletlen éltek itt, hol biztos

Csak e zord élet, úgy, s hol nincs remény

A módra jutni, mit igért bölcsőtök:

A forró nyárban asztok, és a tél

Megtöppedt nyomoréki vagytok.

GUIDERIUS.

Úgy

Jobb hát meghalni is. Fegyverre, kérlek:

Engem s öcsémet nem ismernek; téged

Kit már feledtek, s meg is változál,

Nem kérdezhetnek.

ARVIRAGUS.

E világos napra,

Megyek: úgy is nem láttam még soha

Emberhalált; s vért is alig csak gyáva

Nyulét s buja kecskéét s más vadét;

Lovon se ültem, csak a melynek ily

Lovagja volt, mint én, mely nem viselt

Se zablát sem patkót patáján. Szégyen

A napba néznem, és áldott világa

Jótéteményét vennem és szegényen

Homályban élnem eddig.

GUIDERIUS.

Én megyek,

Az égre. Ha megáldasz s engeded,

Több gondom lesz magamra; ám, ha nem:

Érdemlett sorsom érjen el a rómaik

Kezéből.

ARVIRAGUS.

Amen, engem is.

BELARIUS.

Van-e

Okom, ti olyan semmibe vevén

Élteteket, megtört enyimmel többet

Törődnöm? Véletek megyek, fiuk.

Ha harczotokban esnék meg haláltok,

Ez ágyon engem is feküdni láttok:

Gyerünk! (Magában.) Időt nem várnak: a vér haragban ég,

S kitör a fejedelmi ivadék. (Elmennek.)





ÖTÖDIK FELVONÁS.


I. SZÍN.


Tér a brit s a római tábor közt.



Posthumus jön, kezében véres kezkenővel.

POSTHUMUS.

Véres ruha, elteszlek, mert óhajtám

Hogy ily szinű légy. Hány nős férfi, ki

Ily útra tér, nem öl meg asszonyt sokkal

Különbet, mint maga, mert kissé félre

Lépett. Pisanio! Jó szolga nincs

Lekötve teljesitni, csak igaz

Parancsot. Istenek, hibáimért

Ha bosszut álltatok voln’: nem jutok

Idáig; Imogen megmentve volna a

Bánatnak, s én, bosszura ért gonosz,

Leverve. De ti ezt kicsiny hibán

Elvesztitek, aggódva, hogyne essék

Ujabba; másnak meg engedtek rosszal

Tetézni rosszat, s minden újabb rosszabb,

S a tettes bánkodik, üdvére, rajt’.

Tiétek Imogen: legyen vele,

Mint nektek jobban tetszik, rajtam áldás

Lesz meghajolni. Az olasz sereggel

Jövék, hogy küzdjek hölgyem földje ellen.

Elég, hogy úrnőjét megöltem: béke!

Tovább nem sebzem. Jó egek, halljátok

Türelmesen szándékom’. Elvetem

E római köntöst, s brit paraszt ruhát

Veszek fel: s kikkel jöttem, ellenök

Így küzdök, s így halok érted, Imogen,

Kiért éltem s minden lehelletem

Egy-egy halál; s így ismeretlen,

Nem szánva, nem gyülölve a veszélynek

Szánom magam’. Tudják meg, hogy több ember

Vagyok, mint mit ruhám mutat.

Ősim erényét, ég, áraszd reám!

Kezdjünk az ős szokásnak szégyenül

Új módot: rossz kivül és több belül.





II. SZÍN.


Ugyanott.



Egy részről jönnek Lucius, Jachimo és a római sereg; a másikról a brit sereg, Leonatus Posthumus mint egyszerű katona. Felvonúlnak s aztán kimennek. Zaj. Aztán föllépnek Jachimo és Posthumus küzdve; utóbbi leveri és lefegyverzi Jachimot s ott hagyja.

JACHIMO.

A bűn s teher keblemben férfjasságom’

Vevék el: egy hölgyet szerettem, herczeg-

Nőjét e földnek, melynek boszuló

Lenge gyengít el? vagy e pór, már szolga

A természettől, lever-e saját

Müvészetemben? Becsület s lovag-

Erény, így hordva, festett czím marad.

Ha e filkón úgy tultészsz, brit nemesség,

Mint ez mi rajtunk, úgy különbek vagytok

Ti isteneknek, mint mi férfiaknak. (Elmegy.)

A csata tart; a britek futnak; Cymbelinet elfogják; aztán jönnek szabadítására Belarius, Guiderius és Arviragus.

BELARIUS.

Megállj! Nekünk kedvez a tér. Megszállva

Van a szoros: mi sem ver szét, ha csak

A hitvány félelem nem.

GUIDERIUS.

Állj és harczolj!

Posthumus jön s a briteknek segít; Cymbelinet megszabadítják s elmennek. Aztán Lucius, Jachimo és Imogen.

LUCIUS.

Fiú, el a seregtől! menekülj!

Barát barátot öl: ez oly zavar,

Akár ha szembekötve voln’ a harcz.

JACHIMO.

Ez új segitség.

LUCIUS.

Furcsán fordul e nap:

Vagy vivjuk vissza jókor, vagy szaladjunk!





III. SZÍN.


Más része a harczmezőnek



Posthumus és egy brit Nemes jönnek.

NEMES.

Onnan jösz, a hol ellentálltak?

POSTHUMUS.

Onnan!

De te, úgy látszik, a futóktul?

NEMES.

Onnan.

POSTHUMUS.

Nem szidlak érte. Minden veszve volt már,

Ha csak az ég nem harczol. A király

Megfosztva szárnyitól, megtört sereggel,

Britonnak hátát látva csak, mind futván

Egy szűk szorosnak; az ellen tele szivvel,

Nyelvét a vér után kiöltve, többet

Dolgozván, mint szerszáma volt; ledöntvén

Kit gyöngébb, kit ölő csapás, kit tisztán

A félelem, hullával tömve a

Szoros, mögötte sebzett gyávák, élvén

Nagyobb szégyenbe halni.

NEMES.

Hol e szoros?

POSTHUMUS.

A harcztér végén árkokkal s gyepsánczczal,

Mit egy hadastyán felhasznált: derék

Egy ember, mondhatom, ki ezt honáért

Tevén, egy hosszú tartást érdemel,

Minőt fehér szakála láttat. E szorost

Őt s két legényke alkalmasb falun

Versenyfutásra, mint e vérengzésre,

Álarcznak illő képpel, szebbel is,

Mint bőrmentő, szeméremből viselve,

Megtartá, a futók elé kiáltván:

„Brit őz hal futva meg, nem férfiú!

Pokolba fusson, ki hanyatt fut! Állj!

Vagy rómaik leszünk, s vegyétek tőlünk,

Mitől mint barmok futtok s csak szemébe

Nézvén kerültök el: megállj!” E három,

Három ezer lelkével s tettben is annyi

(Mert három ember ám a hadsereg, midőn

Mind tétlenek), e szóval „állj!” a hely

Előnye mellett és nemes lényöknek

Büve alatt (mely rokkából gerelyt

Csinál) a sápadt arczokat felgyujtá:

Ki szégyenből, ki lelkesülve újhodt,

S a példán (harczban átkozott bün a

Kezdőkben) visszament megnézni a

Megjárt utat, s förmedni a vadász

Késére, mint oroszlán. Most megállt

A hajtás, jött a futás; nem, jött a bomlás

S zavar: mint csirkék futnak ott, hol mint

Sasok repültek, s mint szolgák, a győztes

Nyomon (s mint nagy úton a morzsán teng

A szükség): most pulyáink a szivek

Hátsó kapúját őrizetlen lelvén,

Egek, hogy mészároltak! Holtat ez,

Az haldoklót s barátot; kit a régibb

Ár söpre el; oly tíz közül, kit egy

Üzött, most húsz bakója minden egy:

Ki inkább meghalt, semmint ellenállt,

A harcztér réme lett.

NEMES.

Csodálatos:

Egy ősz, két gyermek és egy szűk szoros.

POSTHUMUS.

Oh ne csodáld: alkalmasb vagy csodálni,

Mit hallasz, mint megtenni. Kell reá

Rim, hogy tuladj rajt’ tréfakép? Ime:

Egy út, két gyermek, s kétszer gyermek agg,

A britnek üdv, Rómának vész-harag.

NEMES.

Ne haragudjál, kérlek.

POSTHUMUS.

Oh, mi végbül?

Barátom lesz, a ki fut ellenétül:

Mert ha teszi, mire teremtve van,

Tudom, hogy tőlem is hamar rohan.

Már rimelek.

NEMES.

Megyek; látom, haragszol.

(Elmegy.)

POSTHUMUS.

Már mégy? Ez is nemes. Fényes nyomor!

A harczba’ van és hozzám jön hirért!

Oh hány nem adta voln’ becsületét

Ma bőriért? Hány a sarkára bizta,

És még is meghalt. Én kinom büvében

Nem leltem a halált, hol nyögni hallám,

S hol ölt, nem érzém: vad szörny létire,

Csoda, hogy friss kupákba, ágyba, édes

Szavakba búj, s több szolgát tart, mint minket,

Kik harczi kését hordjuk. De, meglellek!

Mert, most a britek részén állván, többé

Nem az vagyok, s azokhoz állok újra,

Kikkel jövék. Többé nem küzdök; a

Leghitványabbnak, ki először érint,

Megadom magam’. Mentül nagyobb a római

Mészárlás, annál vészesb lesz a brit

Bosszu is. Az én váltságom halál:

Vagy itt vagy ott lelkem csak kitalál;

Az élet nem kell, már nem viselem:

Akárhogy, végzem érted, Imogen!

Két brit Hadnagy katonákkal jön.

1. HADNAGY.

Zeus, légy áldva! Lucius fogoly,

Az agg és fiai tán angyalok.

2. HADNAGY.

Volt még egy negyedik, silány ruhában,

Az is kiállt velök.

1. HADNAGY.

Beszélik; ám

De nem lelik egyét se. – Állj! Ki vagy?

POSTHUMUS.

Római,

Ki nem busulna most, ha nem maradt

Voln’ egyedül.

2. HADNAGY.

Kezet rá! A kutya!

Egy láb is ne vihesse meg hirét,

Mily varjak tépték itt meg. Úgy dicsekszik

Vele, akárha bakja voln’. A királyhoz!

Cymbeline jön kisérettel; Belarius, Guiderius, Arviragus, Pisanio és római foglyok jönnek. A Hadnagyok Posthumust Cymbeline elé vezetik, ki két porkolábnak adja őt át; ezután mind elmennek.





IV. SZÍN.


Börtön.



Posthumus és két Porkoláb jönnek.

1. PORKOLÁB.

Nem lopnak már el; van békód is: így,

Legelj, ha van gyöpöd.

2. PORKOLÁB.

Vagy gyomrod, úgy.

(A Porkolábok elmennek.)

POSTHUMUS.

Üdvöz légy, békó: te viszesz, hiszem,

A szabadságra. Jobb így, mint a kit

A köszvény bánt s örökké nyöszörög,

A helytt hogy a halál, a biztos orvos,

E závár kulcsa, meggyógyítaná.

Lelkismeretem jobban békózva van,

Mint lábam és kezem. Jó Isten, adj

Bünbánó eszközt, mely feloldja s aztán

Szabad örökre! És elég megbánnom!

Atyát így békit gyermek; de Istenben

Az irgalom több. Kell vezeklenem?

Legjobb úgy lánczban, mit inkább ohajtva,

Mint kényszerből vevék el: büntetésül,

Ha ez lesz a szabadulás nekem,

Ne végy el többet, mint mi mindenem.

Tudom, inkább kegyes vagy, mint kemény,

Bukott adósidtól egy harmad, egy

Hatod, tized részt vészsz, hogy ellehetnek

A maradékon is: ezt én nem kérem.

Vedd éltemet Imogen élteért,

S bár olcsóbb, ámde élet; és te verted:

Nem latolunk minden pénzt, képeért

Elkél a könnyü is, s így nálad az

Enyim is, mely tied. S most, nagy hatalmak,

Ha számadásom kell, vegyétek éltem’

S tépjétek el eme hideg kötést.

Oh Imogen! veled némán beszélek.

Ünnepélyes zene. Jön, mint jelenés, Sicilius Leonatus, Posthumus atyja, egy aggastyán harczias öltözetben, kezén vezet egy öreg asszonyt, feleségét, Posthumus anyját; zene előzi meg őket. Aztán, más zene után következik a két ifjú Leonatus, Posthumus testvérei, sebekkel, a mint a harczban elestek. Mindnyájan körűlveszik az alvó Posthumust.



SICILIUS.

Bősz, villámszóró, már ne üldj

Halandó legyeket:

Küzd Marssal, Junoval perelj,

Ki hitszegésedet

Méri s megbosszulja.

Tett mást, mint jót, fiam, kinek

Arczát se láttam én?

Ő még a méhbe’ várt, mikor

Én éltem’ végezém.

Atyjának lenned kell vala

– Mert árvák atyja vagy –

És e föld kinjai elé

Rá hajtnod pajzsodat.

ANYJA.

Lucina nem segite meg,

Elvett kinom között;

Posthumus elleni közé

Kimetszve, sirva jött

A szánandó lény!

SICILIUS.

A természet, mint őseit,

Szépnek alkotta őt:

Hogy a világ mint sarjamat

Emlitse a dicsőt.

1. TESTVÉR.

Midőn emberré ért, vele

Melyik brit mérközött?

Avagy olyan derék ki volt

Szép Imogen előtt?

Pedig ő tudta érdeme

Szerint becsülni őt.

ANYJA.

Mért, hogy a hitvány Jachimo

Kisértheté nemesb

Szivét s eszét, haszontalan

Féltéssel hányva lest?

S mért mások gonoszságinak

Bolondja s csufja lett?

2. TESTVÉR.

Ezért jövénk sirházunkból

Mi ketten s a szülők,

A kik hazánkért harczolánk

Halállal szenvedők,

Hitünk’ s Tenancius jogát

Megóvni keresők.

1. TESTVÉR.

Merészen Cymbeline-nak is

Szolgált Posthumus itt:

Mért, istenek királya, Zeus,

Halasztod, érdemit

Méltón dijazni és sietsz

Forditni bura mind?

SICILIUS.

Tekints kristály ablakodon

Ki, és immár tovább

Bus haragoddal e derék

Nemzetséget ne bántsd!

ANYJA.

Mivel fiunk jó, Jupiter

Szüntesd meg nyomorát!

SICILIUS.

Jöj márvány házadból, segits!

Vagy társaid előtt

Mi szellemek panaszt teszünk

Istenséged fölött.

2. TESTVÉR.

Kerüljük igazságodat,

Ha nem segited őt.

Jupiter sason ülve dörgés és villámlás közt leszáll, kezében mennykövei; a szellemek térdre borúlnak.

JUPITER.

Elég a sértés: el, kis szellemek!

A mennykövest, ki égszülött nyilat

Vet a hütlen partokra, meritek

Vádolni még ti, lelkek itt alatt?

Elyzium árva árnyi, el! nyugvásra

Nem hervadó virágu halmokon!

Halandó sors nyugalmatok’ ne bántsa!

Nem rátok tartozik: mienk e gond.

Gyötröm, kit szeretek; ajándokom

Gyönyörtelibb, mentül tovább marad;

Ha megaláztam, felmagasztalom;

Nehéz próbán szerencsét vált fiad.

Az én csillagzatomban született

És templomomban esküdt. Kelj fel, el!

Ő elnyeri a szende Imogent,

És boldogabb lesz szenvedésivel.

Eme kis táblát mellire teszem:

Gazdag szerencsét rajta irva lel;

És boldogabb lesz szenvedésivel.

Eme kis táblát mellire teszem:

Gazdag szerencsét rajta irva lel;

És most el! zajtalan, türelmesen,

Nehogy türelmem’ én veszitsem el.

Szállj, saskesely, kristálylakomba fel.

(Fölszáll.)

SICILIUS.

Dörgésben szállt le; mennyei lehe

Kénes szagu volt; úgy jött szent sasa,

Hogy majd legázolt, s fölemelkedése

Szelídebb volt, mint áldott téreink.

Királyi madara legyinti szárnyát

S csőrét simitja, mint ha istenének

Jó kedve tellik.

MIND.

Hála, Jupiter!

SICILIUS.

A márvány padlás zárva; ő betért

Sugárzó hajlokába. El! s tegyünk

Parancsaként, hogy áldottak legyünk.

(A szellemek eltűnnek.)

POSTHUMUS.

(ébredve).

Álom, te nagyatyám valál s atyát

Nemzél nekem; s anyát és két fitestvért

Teremtél. Ám (oh bosszuság!) eltüntek,

Oly gyorsan, mint születtek: és így ébren

Vagyok. Szegény ficzkók álmodnak így,

A kik számítanak nagyon kegyére

S ébredve mitsem lelnek. Oh de nem!

Hány nem álmodja, hogy semmit se lel,

S kegyben uszik, bár mit sem érdemel.

Így jártam én, és nem tudom miért.

Mely tündér jár e helytt? Mi ritka könyv!

Ne légy ékesb ruha, mint mit takarsz,

Mikép mai világunk: a valód

Legyen – ne úgy mint udvaronczaink –

Olyan jó mint milyet igérsz. (Olvas.)

„Ha oroszlán kölyke, maga magát sem ismerve, keresés nélkül talál s egy darab gyöngéd levegő által átkaroltatik; és ha egy hatalmas czédrus ágai, levágatván s éveken át halottak levén, ismét fölélednek s az agg törzsre visszaillesztve újra virúlnak: akkor érnek Posthumus szenvedései véget, és akkor fog ő gyarapodni békében, bőségben.”

Még mindig álom, vagy őrült badar

Beszéd; vagy mindkettő, vagy semmi sem;

Vagy esztelen beszéd, vagy olyat mondó,

Mit ész nem ért meg. De legyen akármi,

Hasonlit életemhez, és azért

Ha csak rokonszenvből is, elteszem.

A Porkoláb visszajön.

PORKOLÁB.

Nos, uram, készen vagy-e a halálra?

POSTHUMUS.

Már meg is égtem; készen már rég vagyok.

PORKOLÁB.

Kötél a jelszó, uram: ha erre készen vagy, akkor meg vagy sülve.

POSTHUMUS.

Így, ha jó leszek eledelnek a nézők számára, akkor a sült megérte a töltést.

PORKOLÁB.

Terhes egy számvetés biz ez rád nézve, uram; de hát vigasztaljon az, hogy ez lesz az utolsó fizetség rád nézve: nem félsz több kocsmai számlától, mely gyakran megkeseríti a távozást, minek utána jó kedvet csinált volt. Belépsz alélva éhségtől s kimégy dühöngve az ivástól; bánkódva, hogy sokat fizettél, és bánkódva, hogy jól megfizettettek; üres erszénynyel s koponyával egyaránt: koponyád annál nehezebb, mentül üresebb, erszényed annál üresebb, mentül könnyebb. Oh, ez ellenmondástól most meg fogsz szabadúlni. Oh egy garasos kötél irgalma ezreket semmisít meg egy szemhunyásra! Nincs ennél biztosabb zárszámadás. Fölment mind alól, a mi volt, a mi van s a mi lesz. A nyakad, uram, toll, könyv és tantus, s így a quietanczia el nem marad.

POSTHUMUS.

Én jobb szeretek meghalni, mint te élni.

PORKOLÁB.

Bizony, uram, a ki aluszik, nem érzi a fogfájást; hanem végy egy embert, a kinek a te álmodra kellene készülnie, és egy hóhért, a kinek őt ágyba kellene segítenie: azt hiszem, embered cserélne tisztviselőjével: mert hát lásd, uram, csak nem tudod te azt, hogy mily útra készülsz.

POSTHUMUS.

De bizony tudom, ficzkó!

PORKOLÁB.

Akkor a te halálodnak szeme is van a fejében; én pedig soha se láttam úgy föstve: téged vagy olyanok küldenek, a kik elvállalják, hogy tudják; vagy magadnak kell elvállalnod, miről bizonyos vagyok, hogy nem tudod; vagy túl kell magadat tenned azon, hogy kutasd saját veszedelmedet; és bármint siess is utazásod vége felé, azt hiszem, soha sem fogsz visszatérni hírt mondani róla.

POSTHUMUS.

Mondom, ficzkó, nincs a kinek ne volna szeme, hogy lássa az útat, melyre én készülök, kivéve a ki behunyja s nem akarja hasznát venni.

PORKOLÁB.

Micsoda feneketlen tréfa az, hogy valaki szemeivel láthassa a vakság útját! Tudom én azt, hogy az akasztás szemhunyás nélkül meg nem esik.

Egy Küldött jön.

KÜLDÖTT.

Szedd le bilincseit s hozd foglyodat a király elé.

POSTHUMUS.

Te jó hírt hozasz. Azért hívnak, hogy szabadon ereszszenek.

PORKOLÁB.

Akaszszanak fel, ha úgy van.

POSTHUMUS.

Akkor is szabadabb lészsz, mint egy porkoláb: a halálnak nincs závára.

(Posthumus s a Küldött el.)

PORKOLÁB.

Ha csak valaki el nem veszi az akasztófát s csupa zsenge akasztófákat nem nemez vele, mást nem láttam így esengni utána. Hanem, jó lelkiismerettel mondhatom, vannak nagyobb bitangok, noha ő római, a kik élni óhajtanak; sőt vannak olyanok is, a kik akaratuk ellen meghalnak: így járnék én is, ha az volnék. Bár mindnyájan egy akaraton volnánk, és pedig jó akaraton: oh, mely pusztítást tenne ez a porkolábokban és az akasztófákban! A magam mostani haszna ellen beszélek ugyan, de hát óhajtásom előléptetést is foglal magában.





V. SZÍN.


Cymbeline sátra.



Cymbeline, Belarius, Guiderius, Arviragus, Pisanio, Urak, Tisztek és Kiséret jönnek.

CYMBELINE.

Ide mellém, kiket az Isten trónom

Mentőivé tett. Fáj szivem, hogy a

Szegény harczos, ki oly dicsőn vivott,

Piritván rongyával fényes sergekre

S mezetlen melle vérten tultevén,

Nem lelhető. Kegyünk, ha boldogithat,

Boldog lesz, ki meghozza.

BELARIUS.

Oly nemes

Haragot s ily drága tetteket ily árva

Lénytől, ki szemre koldusdolgokat

Igért, soha nem láttam.

CYMBELINE.

Semmi róla?

PISANIO.

Élők s halottak közt kerestük őt,

De nincs nyoma.

CYMBELINE.

Jutalmát, bánatomra,

Még én öröklöm; ám nektek adom,

Britannia mája, szive s veleje,

Kik által él. Már ideje kérdezni

Honnan jövétek? szóljatok.

BELARIUS.

Uram,

Mint nemesek születtünk Cambriában.

Nem voln’ szerény s helyes tovább kérkednem,

Ha csak nem mondom, hogy becsületes

Népek vagyunk.

CYMBELINE.

Le térdre. Keljetek

Fel, harczteri lovagjaim: magamhoz

Kisérőkké nevezlek s felruházlak

Állásitokhoz mért méltóságokkal.

Cornelius és hölgyek jönnek.

Ez arczok hoznak valamit. Oly busan

Üdvözlitek győzelmünk’? Rómaik

Lehetnétek s nem britek.

CORNELIUS.

Üdv, király!

Boldogságod’ zavarván kell jelentnem:

Királynénk meghalt.

CYMBELINE.

Oly rosszul kinek

Áll e hir, mint orvosnak? De tudom:

Gyógyszer halaszthat éltet, a halál

Magát az orvost elviszi. Hogy halt meg?

CORNELIUS.

Iszonynyal, önkivületben, a hogy élt;

Ádáz volt a világ iránt, s úgy végze

Maga iránt. A mit meggyónt, ha tetszik,

Elmondom; hölgyei, ha tévedek,

Megállithatnak: ők vizes arczokkal

Jelen voltak halálán.

CYMBELINE.

Kérlek, mondd.

CORNELIUS.

Első vallása: sohsem szeretett;

Az általad nyert fényt szerette csak;

Országodhoz ment, trónod nője volt,

Téged gyülölt.

CYMBELINE.

Ő tudta ezt maga,

S ha haldokolva nem mondá vala,

Nem hinném ajkinak sem én. Tovább!

CORNELIUS.

Leányod, kit csak szinleg szeretett

Oly hőn, megvallá, skorpió vala

Szemének, s életét, hahogy futással

Elébe nem vág, elveszi vala

Méreggel.

CYMBELINE.

Oh ravasz sátán! Ki lát

Egy nőn keresztül. Van-e többis még?

CORNELIUS.

Több és rosszabb. Megvallá, hogy számodra

Halálos mérge volt, mely perczről perczre

Emészt az élten, hogy izenkint lassan

Pusztitson el: és ez időtt sirással

Virrasztás-, gond- és csókkal szándokolt

Áltatni téged, és (ha majd szere

Fogott voln’ rajtad) rávett volna, hogy

Fiát örökbe fogadd utódnak; ám

Fia csodás távoztán ez megdülvén,

A szégyenen kétségbesett, megvallá

Ég s föld csufjára, tervét; bánta, hogy

Nincs végrehajtva a gonosz, s így halt meg

Kétségbeesve.

CYMBELINE.

Hallottátok ezt?

EGY HÖLGY.

Hallottuk mind, felséges úr.

CYMBELINE.

Szemem

Nem a hibás, mert szép volt; sem fülem,

Mely hallá hízelgését; sem szivem,

Hivén a szint valónak: bűn lett volna

Kétkedni benne. Oh, de hát leányom!

Hogy volt hibám, te mondhatod, s mutatja

Is az, mit türtél. Ég forditsa jóra!

Lucius, Jachimo, a Jós és más római foglyok őrizettel jönnek; Posthumus hátul, és Imogen.

Most nem jösz sarczért, Caius: ezt

Kitépték a britek, habár nem egy

Hős árán, kiknek rokoni kivánják,

Hogy lelkeik kiengeszteltessenek

A foglyok vérivel, s mi megigértük:

Azért készüljetek.

LUCIUS.

Jusson eszedbe, sir, a harcz forgandó:

Tiétek lett e nap; lett voln’ mienk,

A vér kihülvén, mi a foglyokat

Nem fenyegettük volna karddal. Ám

Az ég csak életünk’ hagyá váltságul.

Így hát legyen: elég, hogy római

Tud türni római szivvel; s él Augustus.

Hogy ezt ne is feledje. Ennyit a

Magam ügyéről. Ezt az egyet kérem:

Apródom, brit fiú, hadd váltsa meg

Magát: ily kedves, pontos, ily serény,

Alkalmon túl is gondos, és igaz,

Hű, gyöngéd, dajkáló apródja nem

Volt még gazdának. Járulon kérelmem

Erényihez, s így nem tagadja meg

Fenséged: egy britont se bánta ő,

Bár rómait szolgált; mentsd meg őt, uram,

S azontul vért ne kímélj.

CYMBELINE.

Láttam őt:

Vonási hozzám rokonok. Fiú,

Kegyembe nézted magadat, enyim

Leszesz. Mi okbul mondom: élj, fiú!

Azt nem tudom: ne is köszönd uradnak,

Élj, s bármit kérj, mi jóságomhoz illik

És állásodhoz, megadom; igen,

S ha mindjárt foglyot kérsz, a legnemesbet.

IMOGEN.

Felség, alázatosan köszönöm.

LUCIUS.

Nem mondom, hogy kérj éltemért, fiú,

Pedig tudom, fogsz.

IMOGEN.

Nem, oh! Más dolog

Vár én rám. Olyat látok itt, a mi

Keserübb, mint a halál. Jó gazdám, élted

Álljon magáért.

LUCIUS.

Megvet a fiú,

Elhágy s búsit: rövid örömben él,

Ki lány és gyermekhitre épitett.

Mi lepte úgy meg?

CYMBELINE.

Mit kivánsz, fiú?

Mind jobban tetszel; mit lesz kérni jobb,

Gondod meg jól. Szólj, ismered, ki nézesz?

Kell élte? Rokonod? barátod ő?

IMOGEN.

Ő római; nem jobban rokonom,

Mint én fenségedé, ki jobbágyodnak

Születvén, még kissé közelb vagyok.

CYMBELINE.

Mért nézed úgy?

IMOGEN.

Ha meghallgatnál,

Titkon megmondanám.

CYMBELINE.

Szivből, s a hogy

Figyelni csak tudok. Mi a neved?

IMOGEN.

Fidele, sir.

CYMBELINE.

Apródom vagy, jó fiú;

Gazdád leszek; gyere velem s szólj nyiltan.

(Cymbeline és Imogen egymással beszélgetnek.)

BELARIUS.

Nem úgy támadt fel e fiú?

ARVIRAGUS.

Homok homokhoz

Így nem hasonlít: a rózsás fiú,

Ki meghalt, és Fidele volt. Mit véltek?

GUIDERIUS.

Halottunk élve.

BELARIUS.

Csitt, várjunk még; nem néz ránk: emberek közt

Vannak hasonlók. Ő ha voln’, tudom,

Hogy megszólítana.

GUIDERIUS.

De láttuk halva.

BELARIUS.

Csitt, nézzük csak tovább.

PISANIO.

(magában.)

Ő asszonyom.

Hogy újra él, hadd menjen az idő

Ha jól, ha rosszul.

(Cymbeline és Imogen előre jönnek.)

CYMBELINE.

Jer, állj oldalamra:

Mondd hangosan kérelmed’. (Jachimohoz.)

Lépj ki, sir,

S felelj neki, de nyiltan, vagy koronánkra

S kegyére, mi becsületünk: nehéz

Kinzás vegye ki azt, a mi igaz,

A csalfaságból. – Rajta, szólj neki.

IMOGEN.

Kivánom, mondja meg ez úr, hol vette

Im e gyürüt?



POSTHUMUS.

(magában).

Mit tartozik ez ő rá?

CYMBELINE.

E gyémánt ujjadon, szólj, hogy került

Te hozzád?

JACHIMO.

Kinzással is kén’ hallgattatnod arról,

Mi néked lesz, kimondva, kín.

CYMBELINE.

Nekem?

JACHIMO.

Örömmel vallom meg kényszerbül, mit

Titkolnom kín. Gazságon nyertem e

Gyürűt, mely Leonatusé vala,

Kit számüzél. Ég s föld között nemesb

Úr (s ez nagyobb bú néked, mint nekem)

Nem élt. Akarsz még többet hallani?

CYMBELINE.

Mindent.

JACHIMO.

Ama tökély, leányod, a

Kiért vérzik szivem, s kire csalfa lelkem

Remeg gondolni… Engedj, ájulok.

CYMBELINE.

Leányom! Mit tudsz róla? Légy erős.

Élj inkább, míg a természet kivánja,

Semhogy meghalj, mielőtt még többet hallok.

Szólj, végy erőt.

JACHIMO.

Egykor (boldogtalan óra),

Rómában volt (oh átkozott a ház),

Ebéd fölött (lett voln’ az étel mérges

Vagy legalább mit én evém) a jó

Posthumus (mit mondjak? Ő jobb vala,

Semhogy rosszak között legyen, s a legjobb

A legkülönbek közt is) búsan ült,

Hallgatván, mint dicsérjük hölgyeinket

Szépségökért, mely mellett a legkérkedőbb

Beszédje koldus volt; alakjokért,

Mely mellett Venus s a deli Minerva

Bénák, bár természet fölöttiek;

És lényökért, tárházaért mindannak,

Mit nőben férfiú szeret, és hozzá

A férjfogó horog, a báj, mely a

Szemet megejti.

CYMBELINE.

A dologra térj.

Parázson állok.

JACHIMO.

Térek, s gyorsan is,

Hacsak nem vágysz bánatra. Posthumus

(Nemes úrként a szerelemben, s mint

Kinek királyi hölgye van) kiállott,

S nem szidva, kit dicsértünk (ebben is

Nyugodt volt, mint az erény), rajzolni kezdé

Úrnőjét; nyelve úgy festette, hogy

Ha lelket fúsz belé: úgy kérkedésünk

Vagy szolgálókról pattogott, vagy rajzán

Egyűgyüeknek látszánk.

CYMBELINE.

A dologra.

JACHIMO.

Leányod tisztasága itt kezdődik.

Diána álma sincs olyan, úgy festé,

És nincs hideg, csak ő. És én, czudar,

Dicséretét gáncsoltam, s aranyakba

Fogadtam, mit ujján viselt, az ellen,

Hogy ágyába kéredzem s elnyerem

Kettőnknek hitszegésén e gyürüt.

A hű lovag, úgy bizván hűségében

Mint hűnek én lelem, e gyürüt fogadta,

S fogadja, bárha Phoebus kerekéből

Lett voln’ kárbunkulus, és bizton, bárha

Megéri az egész kocsit. Ide

E szándékkal jövék. Emlékezel

Tán rám az udvaron, hol szűzi lányod

Taníta meg, hogy mint külünbözik

Czudarság s szerelem. Reményfosztottan,

De nem lankadtan kezd olasz agyam

Az együgyü brit ellen álnokul

Működni, és hasznomra, kitünőn;

És, röviden, úgy sikerült cselem,

Hogy álpróbám elég volt arra, hogy

Derék Leonatus eszét vegyem,

Hitét sértvén neje hirnevébe’ ily

Meg ily jelekkel, mint a függönyök,

Festmények, im e karperecz (tudod,

Mint nyertem!) sőt személyiről is titkos

Jegyek, hogy mást nem is gondolhatott,

Mint hogy eltéptem szűzi kötelékét

S behuztam tételét. Mire – úgy tetszik,

Őt látom.

POSTHUMUS.

(előlép).

Őt olasz ördög, igen!

Oh jaj nekem! én hiszékeny bolond,

Remeklő gyilkos, tolvaj, s a mi csak

Megillet volt, jelen s jövőbeli

Czudart! Kést, mérget, kötelet, igaz

Birót nekem! Király, küldj kitanult

Hóhérokért: mert én vagyok, a kin

Minden gonosz e földön megjavul,

Gonoszb’ levén mindennél. Én, ki lányod’

Megölte; nem! czudarként hazudom:

Ki egy még czudarabb szentségtörő

Orvval tetette. Az erény szentélye

Volt ő; nem! az erény maga. Követ

Rám! sárt! és köpjetek le! és kutyák

Ugassanak az utczán végig! minden

Czudarságnak neve Posthumus legyen,

S csökkenjen általam. Ó Imogen!

Királyném, éltem, nőm! oh Imogen,

Imogen, Imogen!

IMOGEN.

Uram, hallgass rám.

POSTHUMUS.

Hát játék ez? Ne, vakmerő apród!

Ez a te részed itt! (Veri, Imogen elesik.)

PISANIO.

Segitsetek

Urak, úrnőnknek. Oh uram, Posthumus!

Csak most ölted meg Imogent. – Segitség!

Szép úrnőm!

CYMBELINE.

A világ kering velem?

POSTHUMUS.

Mily szédülés fog el.

PISANIO.

Ébredj fel, úrnőm!

CYMBELINE.

Ha ő az, úgy az ég gyilkos örömmel

Sujtol halálra!

PISANIO.

Hogy vagy, asszonyom?

IMOGEN.

Oh menj, szemembül el! Te mérget adtál.

El, vészes ember! Ne szívj herczegekkel

Egy levegőt.

CYMBELINE.

Ez Imogen dala.

PISANIO.

Asszonyom,

Az ég szórjön rám kénkövet, ha az

Üvegcsét nem tartám becses dolognak

A királynétól kaptam.

CYMBELINE.

Mindig újabb?

IMOGEN.

Megmérgezett.

CORNELIUS.

Oh istenek! feledtem,

Mit a királyné megvallott, s mi téged

Igaznak bizonyit: ha azt adá

Pisanio úrnőjének, monda, mit

Erősitőként adtam én neki:

Úgy tett vele, mint én patkánynyal tennék.

CYMBELINE.

Mi az, Cornelius?

CORNELIUS.

Gyakran zaklatott,

Hogy mérget szürjek néki, a mivel

Kipróbálná, a mit tanult, de csak

Silány párákon, macskán és kutyán:

Én szándokában több vészt sejtve, oly

Italt szürék, mely hogyha beveszik,

Megszünteti az életnek jelen

Hatalmát, de rövid időn újulva

Teszik a természetnek szervei

Ismét a tisztöket. Ittál belőle?

IMOGEN.

Úgy tetszik, mert halott valék.

BELARIUS.

Fiúk,

A mi hibánk volt.

GUIDERIUS.

Ez Fidele bizonynyal.

IMOGEN.

Mért lökted el magadtól hitves hölgyed’?

Vedd úgy, hogy sziklán állsz, és lökj le újra.

POSTHUMUS.

(megöleli).

Függj, lelkem, itt, édes gyümölcs, a mig

A törzs kihal.

CYMBELINE.

Mit? Vérem, gyermekem?

Mit! Én csak bambán nézzem ezt? Nem is

Szólsz én hozzám?

IMOGEN.

(letérdel).

Uram, áldásodat!

BELARIUS.

(Guiderius és Arviragushoz).

Nem szidlak, hogy szerettétek ez ifjút:

Volt okotok rá.

CYMBELINE.

Szentelt víz legyen

Kihulló könnyem rajtad! Imogen,

Anyád meghalt.



IMOGEN.

Sajnálom őt, uram.

CYMBELINE.

Oh ő gonosz volt: ő okozta e

Különös találkozást itt; de fia

Eltünt, s nem tudni, mint s hová.

PISANIO.

Uram,

Félelmem elmult: szólok, s igazat.

Midőn úrnőm eltünt, Cloten jött hozzám;

Kivont aczéllal s habzó ajkkal esküdt:

Ha meg nem mondom, hogy hová szökött,

Nyomon megöl. Véletlen volt zsebemben

Uramtul egy koholt levél, mely a

Milfordi erdőkben utalta nyomra,

Hol – az esztelen – uram ruháiban,

Miket tőlem csikart ki, szennyes czélal,

Úrnőm erényét sérteni esküvén,

Csatangol; hogy mi lett belőle, már

Azt nem tudom.

GUIDERIUS.

Hadd végzem én regéd’.

Én őt megöltem ott.

CYMBELINE.

Az Isten mentsen!

Jó tetteid’ ne szedje le kemény

Itélet ajkimról. Derék fiú,

Vond vissza, kérlek.

GUIDERIUS.

Mondtam, s tettem is.

CYMBELINE.

Ő herczeg volt.

GUIDERIUS.

Hanem jó müveletlen:

Sértései herczeghez illők épen

Nem voltak; oly beszéddel ingerelt,

Hogy rá megsarkantyuztam voln’ a tengert,

Ha így süvölt. Lecsaptam a fejét;

S örvendek, hogy nem rólam mondja ő

Itt állva e regét.

CYMBELINE.

Sajnállak: önnön

Nyelved itélt el: türnöd kell a törvényt:

Halott vagy.

IMOGEN.

A fejetlen embert

Uramnak véltem.

CYMBELINE.

Kössétek meg: el

Szemünkbül a bünöst.

BELARIUS.

Király, megállj!

Több ember ez, mint kit megölt; s náladnál

Nem rosszabb származás, és tőled többet

Érdemle, mint mért egy csapat Cloten

Sebet kapott. Bocsássátok kezét; (Az őrökhöz.)

Nem lánczra született.

CYMBELINE.

Megsemmisíted,

Öreg, még megfizetlen érdemed’,

Haragunk’ idézve fel? Jó származásu,

Mint mi?

ARVIRAGUS.

Ezzel sokat is monda tán.

CYMBELINE.

Meg is halsz érte.

BELARIUS.

Meghalunk mindhárman;

De meglásd, kettő olyan közülünk,

Minőnek mondtam. Gyermekim,

Veszélyest mondok most magamra nézt,

De rátok jót.

ARVIRAGUS.

Veszélyed a mienk is.

GUIDERIUS.

És üdvünk az övé.

BELARIUS.

Legyen! Bocsánat:

Volt egy alattvalód, király; neve

Belarius.

CYMBELINE.

Tudsz hirt az árulóról,

Kit számüzék?

BELARIUS.

Ő vette fel e kort:

Igen, ő számüzött; de árulónak

Én nem tudom.

CYMBELINE.

Vigyétek őt. Nem menti

Meg az egész világ.

BELARIUS.

Ne olyan tűzzel:

Előbb fizess tartást fiaidért;

S aztán kobozd el ismét, mihelyest

Én visszanyertem.

CYMBELINE.

Fiaim tartását?

BELARIUS.

Merész és nyers vagyok: im térdelek,

S fel sem kelek, mig őket fel nem emeltem,

S aztán ne kímélj engem. Nagy király,

E két fiú, ki atyjának nevez,

S azt véli, hogy fiam, nem gyermekem:

Ágyékod sarjai ők, fejedlem,

S nemzésed vérei.

CYMBELINE.

Mit! sarjaim?

BELARIUS.

Mint te atyádé. Én, a vénhedt Morgan,

Vagyok a számüzött Belarius;

Tetszésed volt bűnöm és büntetésem

És összes árulásom; hogy szenvedtem,

Az volt minden hibám. E herczegek

(Mivel azok), kiket húsz éven át

Neveltem, annyit tudnak, mit beléjük

Olthattam; hogy én mit tudok, uram,

Tudod. Dajkájok, Euriphile,

Kit nőül vettem érte, őket el

Lopá a számüzésbe; én vevém rá.

Előre kapván büntetésemet

Azért, mit később tettem: árulásra

Ingerlett a hűségért vett verés.

Minél fájóbb volt rád a veszteség,

Célomhoz annál illőbb a lopás.

De im, itt vannak ismét fiaid,

S én vesztem a legkedvesb társakat.

Fejökre szálljon harmatként az ég

Áldása! Méltók rá, hogy csillagokkal

Diszitsék az eget.

CYMBELINE.

Te sirsz s beszélsz.

Valószerütlenebb, mit tettetek

Ti hárman, mint mit mondasz. Gyermekeim’

Vesztém, s ezek ha ők, kivánhatok-e

Különbeket ezeknél?

BELARIUS.

Kérlek még.

Ez ifjú, kit én Polydornak hivtam,

Derék egy herczeg, ez Guiderius;

Ez ifjú, Cadwalom, ez Arviragus,

Ifjabb fiad: egy drága köpönyegbe

Volt ő burkolva, mit saját kezével

Királyi anyja szőtt: bizonyságképen

Ezt könnyen felmutathatom.

CYMBELINE.

Guiderius

Nyakán egy véres csillagjegy vala,

Csodálatos egy jel.

BELARIUS.

Ez az; ma is

Nyakán e bélyeg, mit a bölcs természet

Adott neki ismertető jelül.

CYMBELINE.

Anya vagyok, hármas szülöttek anyja?

Szülésén így nem újjongott anya

Soha! Áldottak legyetek, hogy így,

Kitérvén pályakörtökből csodásan,

Ismét uralkodhattok. Oh leányom,

Te ezzel egy országot vesztél.

IMOGEN.

Két

Világot nyertem! Jó testvérim, így

Találkozánk. Ne szóljatok ezentúl:

Az én szóm az igaz: öccsnek hivtatok,

S hugátok voltam; titek’ én bátyámnak,

S azok valátok.

CYMBELINE.

Már láttátok egymást?

ARVIRAGUS.

Igen, uram.

GUIDERIUS.

S mindjárt szerettük is.

S még akkor is, midőn halottnak véltük.

CORNELIUS.

Elájult a királyné italán.

CYMBELINE.

Csodás ösztön! Mikor tudok meg mindent?

Gyors megszakitásunk sok ágboga

Még bő közlést kiván. Hol és hogy éltél?

S jutál foglyunk szolgálatába? Mint

Leléd testvérid s mint hagyád el őket?

Hová s mért szöktél tőlünk? Nem tudom,

Ezt kérdjem-e, vagy hogy mi inditotta

E hármat harczba, s még egyéb körülményt,

A mint következett; de sem idő

Se hely nem kedvez most sok kérdezésnek.

Mint öleli Posthumus Imogent,

Ki, mint ártatlan villám rá veti

Szemét, s testvérire, s rám, s gazdájára,

Örömmel – mit mindenki viszonoz –

Tetézve mindent. Hagyjuk el e helyt,

S a templomban gyujtsunk áldozatot.

Testvérem vagy s örökre az leszesz.

(Belariushoz.)

IMOGEN.

Nekem, atyám: megváltál, hogy megérjem

E szép időt.

CYMBELINE.

Minden örül, csak a

Foglyok nem: ők is ám örvendjenek;

Izleljék meg örömünket.

IMOGEN.

Jó uram,

Még egy szolgálatot teszek.

LUCIUS.

Légy boldog!

CYMBELINE.

Az eltűnt harczos, ki oly nemesen

Vítt, illenék e helyre, egy király

Köszönetét diszitné.

POSTHUMUS.

Én vagyok

A harczos, ki e hárommal valék

Szegényes mezben, mely czélomhoz illet;

Hogy én valék, beszélj, Jachimo: én

Verélek le, és végezhettem volna is

Veled.

JACHIMO.

Láss újra lábaidnál. (Letérdel.)

De most itt lelkisméretem nyom el,

Mint ott erőd. Vedd, melylyel annyiszor

Adósod lettem, éltem’; de előbb

Gyürüdet s a leghűbb királykisasszony

Karpereczét.

POSTHUMUS.

Ne térdepelj előttem:

Hatalmam rajtad az, hogy megkiméllek;

Bosszum, hogy megbocsátok. Élj, s másokkal

Bánj jobban.



CYMBELINE.

Ez nemes gondolkozás.

Nagylelküségre vőnk tanit: bocsánat

Mindenkinek.

ARVIRAGUS.

Sir, úgy segítél, mintha

Csak testvérünknek vélted voln’ magad’:

Örvendünk most, hogy az vagy.

POSTHUMUS.

Szolgátok, herczegek. Jó római,

Hivd jósodat elő. Midőn aludtam,

Úgy tetszik, a sas hátán nagy Zeus

Jelent meg más, nemzetségembeli

Lelkekkel, s ébredéskor mellemen

Emez irást lelém; tartalma oly

Ész nélküli nehéz, hogy nem tudom

Értelmét venni: ám mutassa meg

Ügyességét a jós.

LUCIUS.

Philarmonus!

JÓS.

Itt, jó uram. (Előre lép.)

LUCIUS.

Olvasd és értelmét fejtsd meg.

JÓS .

(olvas).

„Ha oroszlán kölyke, maga magát nem ismerve, keresés nélkül talál s egy darab gyöngéd levegő által átkaroltatik; és ha egy hatalmas czédrus ágai, levágatván, és éveken át halottak levén, ismét fölélednek s az agg törzsre visszaillesztve, újra virúlnak: akkor érnek Posthumus szenvedései véget, s akkor fog ő gyarapodni békében, bőségben.”

Te vagy, Leonatus, az oroszlán kölyke:

Neved helyes és illő alkata,

Leonatus levén az, ezt jelenti,

A gyöngéd levegő erényes lányod,

Mit mollis aërnek hivunk, de mit

Így mondunk mulier, s e mulier

Ezen szilárd nő, ki jóslat szerint,

Mint gyöngéd levegő karolt át téged,

Kit nem kerestek s ki maga előtt

Is ismeretlen volt.

CYMBELINE.

Van benne látszat.

JÓS.

A szellős czedrus tégedet jelent,

Királyi Cymbeline; tört ágaid’

Elorzott két fiad, ki évekig

Halottnak tartatván, most újra él

És a királyi czérushoz illetve

Honának békét s bőséget igér.

CYMBELINE.

Én megkezdem a békét. S Lucius,

Győző vagyok bár, hódolok Caesarnak,

S a római császárságnak fizetem

Szokott adónkat, melyről lebeszélt

gonossz királynénk, kit az ég (magát

S fiát) nagyon nehéz kezével sújtott

Igazságában.

JÓS.

Felsőbb hatalmak újja pengeti

E béke zengzetét. A látomány,

Melyet még ez, alig hült harcz előtt

Caiusnak hirdeték, beteljesült

E pillanatban: mert a római sas,

Délről nyugatnak szállván a magasba,

Fogyott s eltünt a nap sugáriban:

Ez azt jelenti, hogy a királyi sas,

Felséges Caesar, újra egyesül

Kegyében a tündöklő Cymbeline-nal,

Ki nyugaton ragyog.

CYMBELINE.

Dicsérjük Istent;

S a göndör füst szálljon orrába áldott

Oltárainkról. Hirdessük a békét

Minden alattvalónknak. Fel, előre!

Békésen lengjen együtt római

S brit zászló. Így megyünk Ludon

Át nagy Zeus templomába, hol a békét

Megkötjük s pecsételjük ünnepekkel.

Fel most! Harcz még ily békét úgy nem ért,

Hogy a kezek le sem mosták a vért.